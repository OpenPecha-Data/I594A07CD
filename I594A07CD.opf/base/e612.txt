༄༅། །ཡེཔཱདནཁཾབིདྷུརྨཀུརྻཽམཱུརྡྷེནྱསྟམདྷིཥྛིཏཻརིདཱནཱིཾ། ༄༅། །གང་གི་ཞབས་སེན་ཟླ་བའི་མེ་ལོང་དག །སྤྱི་བོར་བཀོད་པའི་མོད་ལ་བྱིན་རླབས་ཀྱི། །ནཱུཏྣཱམྲྀཏཧཱརདཱནདྷཱིརཻརཱབོདྷིཥྭདྷིབྷཱུཏྟརེཎཔཱལེཏྲ།
བདུད་རྩིའི་དོ་ཤལ་གསར་པ་སྦྱིན་མཁས་པ། །ཁྱབ་བདག་བླ་མས་བྱང་ཆུབ་བར་དུ་སྐྱོངས། །

བྱམས་དང་སྙིང་རྗེའི་སྤྲིན་དཀར་གཡོས་པ་ལས། །འགྲོ་ཀུན་དགའ་བྱེད་སྡོམ་གསུམ་ནོར་བུའི་ཆར། །ཕབ་པས་བདག་བློའི་ཤིང་རྟ་འགེངས་མཛད་པ། །བསྟན་འཛིན་རྒྱ་མཚོའི་གཙུག་རྒྱན་ཕྱག་གི་ཡུལ། །ཨེ་མ་སྲིད་པའི་གདུང་བ་ཀུན་སེལ་ཞིང༌།
།བདེ་བའི་དཔལ་སྐྱེད་སྣང་བའི་མཆོག་སྦྱིན་པ། །སྔོན་མེད་འདྲེན་པ་བདུད་རྩིའི་འབྱུང་གནས་དང༌། །མཚུངས་པ་འཇིག་རྟེན་འདིར་ནི་བྱུང་བར་གྱུར། །དེ་ཡི་ཡོན་ཏན་མཐའ་ནི་ཀུན་གསལ་གྱིས།
།རང་ལུས་སྔོན་པོར་མ་སོང་དེ་སྲིད་དུ། །བཙལ་ཡང་དེ་ཡི་ངེས་པ་མ་རྙེད་རུང༌། །ད་དུང་འཚོལ་བའི་ངལ་བ་འཛིན་པ་འདྲ། །འོན་ཀྱང་ནོར་བུའི་གླིང་ནས་དེད་དཔོན་གྱིས། །རིན་ཆེན་མཐའ་དག་ལེན་པར་མི་ནུས་མོད།
།ཅུང་ཟད་རེས་ཀྱང་འདོད་རྒུ་སྦྱིན་པ་ལྟར། །སྐལ་བཟང་དགའ་བ་བསྐྱེད་ཕྱིར་ཆ་ཙམ་བརྗོད། །སྤྱི་དོན་གཉིས་པ་དུས་གསུམ་གྱི་རྒྱལ་བ་སྲས་དང་བཅས་པ་རྣམས་ཀྱི་གསང་གསུམ་གཅིག་ཏུ་བསྡུས་པའི་ངོ་བོ།
།ལྷ་དང་བཅས་པའི་འཇིག་རྟེན་ཐམས་ཅད་ཀྱི་རལ་པའི་ཐོར་ཚུགས་ཨིནྡྲ་ནཱི་ལའི་མདོག་ལྟ་བུས་ལན་ཅིག་མ་ཡིན་པར་ཡང་ནས་ཡང་དུ་བཏུད་པའི་སྐྱབས་ཀྱི་མཆོག་ཏུ་གྱུར་པ། ཤེས་བྱའི་ཆོས་ཐམས་ཅད་ལ་ཐོགས་པ་མེད་པའི་མཁྱེན་རབ་ཀྱི་དཀྱིལ་འཁོར་རབ་ཏུ་རྒྱས་པ།
འགྲོ་བ་རྣམས་ལ་རྗེས་སུ་ཆགས་པའི་སྙིང་རྗེའི་འོད་ཟེར་རིང་པོར་འཕྲོ་བ། སྒྲིབ་གཉིས་ཀྱི་མུན་པ་སྟུག་པོ་ཐམས་ཅད་ཡོངས་སུ་འཇིལ་བ།
འཁོར་བའི་ཆུ་གཏེར་མཐའ་དག་སྐེམ་པར་བྱེད་པ། མངོན་མཐོ་དང་ངེས་ལེགས་ཀྱི་ལམ་གསལ་བར་བྱེད་པ། གསོལ་བ་བཏབ་ན་མཆོག་དང་ཐུན་མོང་གི་དངོས་གྲུབ་ཀྱི་སྣང་བ་བདེ་བླག་ཏུ་སྟེར་བར་བྱེད་པ།
དཔལ་ལྡན་བླ་མ་དམ་པ་འདྲེན་མཆོག་སྨྲ་བའི་ཉི་མ་མཚན་བརྗོད་པར་དཀའ་བ། དོན་གྱི་སླད་དུ་མཚན་ནས་སྨོས་ན། དཔལ་ཨེ་ཝཾ་ཆོས་ལྡན་གྱི་མཁན་རབས་ཞེ་དྲུག་པ་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་

བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་ཞེས་ཡོངས་སུ་གྲགས་པའི་མཚན་སྙན་གྱི་རྒྱལ་རྔས་ཕྱོགས་ཀྱི་ཁོར་ཡུག་ཀུན་ཏུ་ཁྱབ་པར་གྱུར་པ་གང་དེའི་རྣམ་པར་ཐར་པ་སྐྱེ་བོ་ཐ་མལ་པ་རྣམས་ཀྱི་བློ་ངོར་སྣང་བ་དེ་མདོར་ཙམ་ཞིག་བརྗོད་པར་བྱ་སྟེ།
དེ་ལ་བདུན། ཐོག་མར་སེམས་ཅན་གྱི་དོན་དུ་སྐུའི་སྐྱེ་བ་བཞེས་ནས་གཞོན་ནུ་རོལ་རྩེད་མཛད་པའི་ཚུལ། རྒྱལ་བའི་བསྟན་པ་རིན་པོ་ཆེའི་སྒོར་ཞུགས་ནས་རྒྱུད་སྡོམ་པ་གསུམ་ལྡན་དུ་མཛད་པའི་ཚུལ།
ཞུགས་པའི་རྟེན་དེས་ཐོས་བསམ་སྒོམ་གསུམ་ཇི་ལྟར་མཛད་པའི་ཚུལ། ཕྲིན་ལས་ཀྱི་གཙོ་བོ་བསྟན་པ་དང་སེམས་ཅན་གྱི་དོན་རླབས་པོ་ཆེ་ཇི་ལྟར་མཛད་པའི་ཚུལ། ཆོས་ཀྱི་འཁོར་ལོ་བསྐོར་བའི་གྲུབ་འབྲས་བསྟན་འཛིན་གྱི་སློབ་མ་ཇི་ཙམ་བྱུང་བའི་ཚུལ།
སྡོམ་པ་གསུམ་ལ་གཅེས་སྤྲས་སུ་མཛད་ཅིང་ཉམས་རྟོགས་ཇི་ལྟར་འཁྲུངས་པའི་ཚུལ་བྱེ་བྲག་ཏུ་བཤད་པ། མཐར་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཆེད་དུ་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་པའི་ཚུལ་བཤད་པའོ།
།དེ་ལ་དང་པོ་སེམས་ཅན་གྱི་དོན་དུ་སྐུའི་སྐྱེ་བ་བཞེས་ནས་གཞོན་ནུ་རོལ་རྩེད་མཛད་པའི་ཚུལ་ནི།
བདག་གི་བླ་མ་འཕགས་པ་འཇམ་པའི་དབྱངས་མི་རྣམས་ཀྱི་བླ་མར་གྱུར་པ། འཇིག་རྟེན་ན་འཇམ་དབྱངས་མཁྱེན་བརྩེའི་དབང་པོ་ཞེས་ཡོངས་སུ་གྲགས་པ་དེའི་ཞལ་སྔ་ནས་མཛད་པའི་མཁན་ཆེན་རྡོ་རྗེ་འཆང་ཆེན་པོ་འདིའི་རྣམ་ཐར་གསོལ་འདེབས་བྱིན་རླབས་བདུད་རྩིའི་སྤྲིན་མཛེས་ཞེས་བྱ་བ་ལས།
རྡོ་རྗེ་འཆང་དབང་ཡེ་ཤེས་ལས་བྱུང་བའི། །བྱམས་པའི་ཐུགས་རྗེས་འགྲོ་རྣམས་སྒྲོལ་བའི་སླད། །ཀུན་དགའི་མཚན་དཔེར་ཤར་བའི་སྒྱུ་འཕྲུལ་གྱིས།
།བསྟན་པའི་རྒྱལ་མཚན་འཛིན་ལ་གསོལ་བ་འདེབས། །མགོན་ཁྱོད་གདོད་ནས་ཞི་བ་མཆོག་བརྙེས་ཀྱང༌། །རྨད་བྱུང་སྙིང་རྗེའི་བདུད་རྩིའི་དཔྱིད་དཔལ་གྱིས། །དམ་པས་བསྔགས་པའི་རིགས་ཀྱི་དགའ་ཚལ་དུ།
།གཟུགས་སྐུའི་ལྗོན་བཟང་འཁྲུངས་ལ་གསོལ་བ་

འདེབས། །ཐོག་མ་ཉིད་ནས་ངེས་པར་འབྱུང་བ་དང༌། །རིག་དང་བརྩེ་བའི་མེ་ཏོག་མཛེས་འབར་བས། །ཕྱོགས་བྲལ་དཔྱོད་ལྡན་འདུས་པའི་ཚོགས་རྣམས་ཀྱི། །བརྟན་པ་གཅིག་ཅར་འཕྲོག་ལ་གསོལ་བ་འདེབས། །ཞེས་གསུངས་པ་ལྟར་བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་ཆེན་པོ་འདི་ནི་བསྐལ་པ་དཔག་ཏུ་མེད་པའི་སྔོན་རོལ་ནས་མངོན་པར་རྫོགས་པར་སངས་རྒྱས་སུ་ཟིན་ནའང་སྔོན་གྱི་སྨོན་ལམ་དང་སྙིང་རྗེའི་དབང་གིས་འཁོར་བ་ཇི་སྲིད་གནས་པ་དེ་སྲིད་དུ་སྤྲུལ་པ་སྣ་ཚོགས་པའི་སྒོ་ནས་སེམས་ཅན་གྱི་དོན་རྒྱུན་མི་འཆད་པར་མཛད་པ་ལས།
རེ་ཞིག་ཁ་བ་ཅན་གྱི་གདུལ་བྱ་རྣམས་ལ་ཐུགས་ལྷག་པར་བརྩེ་བས་སོ་སོ་སྐྱེ་བོའི་རྡོ་རྗེ་སློབ་དཔོན་གྱི་རྣམ་རོལ་ཏུ་སྟོན་པར་བཞེད་དེ།
དེ་ལ་འདིའི་འཁྲུངས་པའི་ཡུལ་ནི། སྙིགས་དུས་ཀྱི་རྡོ་རྗེ་འཆང་གཉིས་པ་ངོར་ཆེན་ཀུན་དགའ་བཟང་པོས་ཕྱག་བཏབ་པའི་གནས་མཆོག
།ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་དང་ཉེ་བའི་སའི་ཆ། རིན་པོ་ཆེ་མརྒ་ཏའི་ཁ་དོག་འཛིན་པའི་ལྗོན་ཤིང་གི་ར་བས་མཛེས་པར་སྤུད་པའི་ཁྲོད་ན་བྱ་དང་བུང་བ་མང་པོས་སྙན་པའི་ངག་གི་གླིང་བུ་སྒྱུར་བ།
གཙང་ཞིང་བསིལ་བའི་ཆུ་རྒྱུན་དུ་མ་ཕྱོགས་ཐ་དད་དུ་བབས་པ་ལས་ལྷུང་ལྷུང་གི་སྒྲ་སྙན་པར་སྒྲོགས་པ་སོགས་མདོར་ན་སྔོན་བསགས་ལེགས་བྱས་ཀྱི་མཐུ་ཕུན་སུམ་ཚོགས་པའི་བདག་པོའི་འབྲས་བུ་ཡོངས་སུ་སྨིན་པའི་གནས།
བཀྲ་ཤིས་ཤིང་དགེ་མཚན་དུ་མས་ལེགས་པར་གཏམས་པའི་རྩེ་ན་རྒྱ་མཚོ་གླིང་ཞེས་པར། རྗེ་འདིའི་ཡབ་ནི་མཁན་ཆེན་ཐམས་ཅད་མཁྱེན་པ་བྱམས་པ་ནམ་མཁའ་འཆི་མེད་དང་ཡབ་ཡུམ་གཅིག་པའི་སྐུ་མཆེད་པདྨ་དོན་གྲུབ་ཅེས་བྱ་བ།
རིགས་གཟུགས་ཕུན་སུམ་ཚོགས་ཤིང་སྟོབས་དང་དཔའ་རྩལ་གྱི་ཕུལ་དུ་སོན་པ། འཇིག་རྟེན་ལུགས་ཀྱི་བསྟན་བཅོས་མཐའ་དག་ལ་མཁས་པ་དེ་དང༌། ཡུམ་ནི་གནས་གྲོངས་ལ་སྒང་ཞེས་པ་སྒེར་བ་རྟ་རྐྱང་ཞིག་གི་རིགས་ལས་

བྱོན་པའི་ལུགས་གཉིས་ཀྱི་ཤེས་བྱ་ཐམས་ཅད་ལ་བློ་གྲོས་གསལ་ཞིང༌། ངོ་ཚ་དང་ཁྲེལ་ཡོད་ཀྱིས་བརྒྱན་པ། དད་པ་དང་ཕན་སེམས་ཆེ་བ་ལ་སོགས་པ་ཡ་རབས་ཀྱི་ཡོན་ཏན་མང་པོས་མཛེས་པར་སྤུད་པ་པདྨ་བུ་ཁྲིད་ཅེས་བྱ་བ་དེ་ཡིན་ལ།
དེ་ལ་སྲས་དྲུག་དང་སྲས་མོ་ལྔ་སྟེ་བཅུ་གཅིག་ཙམ་ཡོད་པ་ལས། སྲས་ཐམས་ཅད་ཀྱི་ཐོག་མར་གྱུར་པ་ནི་བདག་ཅག་གི་དཔལ་ལྡན་བླ་མ་དམ་པ་ཡོན་ཏན་རིན་པོ་ཆེའི་ཕུང་པོར་གྱུར་པ་འདི་ཡིན་ལ།
དེའི་འོག་མ་ནི་ཁྱིམ་ལ་གནས་ཤིང་ཕན་སེམས་ཀྱི་མེ་ཏོག་བཀྲ་བ་པདྨ་སུམ་ལེགས་ཞེས་བྱ་བ་དང༌། དེའི་འོག་མ་ནི་བདག་ཅག་གི་བླ་མ་མཁས་དང་གྲུབ་པ་ཡོངས་ཀྱི་གཙུག་རྒྱན་རྣལ་འབྱོར་འཇམ་དཔལ་བཟང་པོའི་ཞལ་སྔ་ནས་དང༌།
དེའི་འོག་མ་ནི་བསོད་ནམས་དང་དབང་ཐང་གི་ལྗོན་པ་རྒྱས་ཤིང༌། མཁྱེན་རབ་ཀྱི་ལོ་འདབ་ཡོངས་སུ་གྲོལ་བ་མཛོད་པ་ནོར་ལྡན་ཤེས་རབ་བཟང་པོ་པ་དང༌། དེའི་འོག་མ་ནི་ཁྱིམ་པའི་བརྟུལ་ཞུགས་འཛིན་པ་རྒྱལ་པོ་ཚེ་རིང་ཞེས་བྱ་བ་དང༌།
དེ་འོག་སྲས་ཐམས་ཅད་ཀྱི་ཐ་ཆུང་དུ་གྱུར་པ་ནི་དྲན་དབང་གི་མེ་ལོང་རབ་ཏུ་གསལ་བ་རྗེ་དྲུང་བཟང་པོ་བློ་གྲོས་སུ་གྲགས་པའོ། །དེ་ལྟ་བུའི་སྲས་རྣམས་ཀྱི་ཐོག་མར་གྱུར་པ་བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་ཆེན་པོ་འདི་ནི་དང་པོ་ཡུམ་གྱི་ལྷུམས་སུ་ཞུགས་པའི་ཚེའང་ངོ་མཚར་བའི་ལྟས་མང་དུ་བྱུང་ཞིང༌།
དེ་ནས་ཇི་སྲིད་ཕྱིར་མ་བཙས་ཀྱི་བར་དུ་ཡུམ་ལ་རྨི་ལྟས་བཟང་ཞིང༌།
ལུས་ཤིང་བལ་གྱི་འདབ་མ་ལྟར་ཡང་བ་དང༌། ཟོ་མདོག་རྒྱས་པ་དང༌། ཁྱིམ་གྱི་འབྱོར་པ་འཕེལ་བ་ལ་སོགས་པ་དགེ་ཞིང་བཀྲ་ཤིས་པའི་ལྟས་མང་པོ་མངོན་སུམ་དུ་བྱུང་བར་གྱུར་ལ།
དེ་ནས་ཟླ་གྲངས་རྫོགས་ཏེ་རབ་བྱུང་བཅུ་གསུམ་པའི་ནང་གསེས་འཕགས་པའི་ཡུལ་ན་དུ་རྨུ་ཁ་ཞེས་པ་བོད་སྐད་དུ་གདོང་ངན་ཏེ་ལྗོངས་འདིར་དབང་ཐང་དང་བསྟུན་པའི་མིང་མེ་ཕོ་སྤྲེའུའི་ལོར།
ཡུམ་ལ་གནོད་པ་མེད་ཅིང་ངོ་མཚར་བའི་ལྟས་མང་པོ་དང་བཅས་

ཏེ་བདེ་བར་སྐུ་བལྟམས་པར་གྱུར་ཏོ། །དེ་ལྟར་བལྟམས་པའི་ཁྱེའུ་དེ་ནི་གཟུགས་མཛེས་ཤིང་ལྟ་ན་སྡུག་ལ་བརྗིད་ཆགས་པ། སྟོན་ཀའི་ཟླ་བ་དྲི་མ་མེད་པ་ལྟར་ཁ་དོག་དཀར་ཞིང་སྣུམ་པ་སྐྱེས་བུ་ཆེན་པོའི་མཚན་དང་ལྡན་པས་སྐྱེ་བོ་མཐའ་དག་གི་ཡིད་ཀྱི་བརྟན་པ་དབང་མེད་དུ་འཕྲོག་པ་ཞིག་ཡོད་ལ།
ཡབ་ཡུམ་རྣམས་ཀྱིས་མཚན་པདྨ་རྡོ་རྗེ་ཞེས་བྱ་བར་གསོལ་ཏོ། །དེ་ལྟ་བུའི་གཞོན་ནུ་དེ་ནི་བསྐལ་པ་དཔག་ཏུ་མེད་པ་ནས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་གོམས་པ་བརྟས་པའི་ཤུགས་ཀྱིས་གསུང་སྒྲོས་སྨྲ་མི་མཁྱེན་པའི་དུས་སུའང་མ་ཎི་སྒྲ་དག་པར་རྟག་ཏུ་གསུང་བ་དང༌།
དགུང་གྲངས་བཞི་ལྔ་ཙམ་བཞེས་པའི་ཚེ།
ཡབ་ཡུམ་གྱི་མཛོ་མོ་ཞིག་བརླག་པ་ཇི་ཙམ་བཙལ་ཀྱང་མ་རྙེད་པ་ལ། རྗེ་འདིས་ཕྱག་མཛུབ་གཏད་དེ་རི་ཕ་ཀིའི་རྒྱབ་ན་ཡོད་གསུངས་པ་བཞིན་དུ་རྙེད་པ་སོགས་མངོན་ཤེས་ཀྱང་གསལ་བར་མངའ་བ་དང༌། ཁྱད་པར་དུ་ཡང་མགོན་པོ་བྱམས་པས།
སྦྱོར་བའི་སྔོན་དུ་སྙིང་རྗེ་དང༌། །མོས་པ་དང་ནི་བཟོད་པ་དང༌། །དགེ་བ་ཡང་དག་སྤྱོད་པ་ནི། །རིགས་ཀྱི་རྟགས་སུ་ཤེས་པར་བྱ། །ཞེས་གསུངས་པ་ལྟར་ཐེག་པ་ཆེན་པོའི་རིགས་སད་པའི་སྟོབས་ཀྱིས་ཉེ་རིང་མེད་པའི་སེམས་ཅན་ཐམས་ཅད་ལ་ཚད་མེད་པའི་སྙིང་རྗེ་མངའ་ཞིང༌།
མགོན་མེད་པ་དང༌། སྐྱབས་མེད་པ་དང༌། དཔུང་གཉེན་མེད་པའི་འགྲོ་བ་ཉམ་ཐག་པ་གཟིགས་པའམ་གསན་པའི་ཚེ་རང་དབང་མེད་པར་སྤྱན་ཆབ་ལྡང་བ་དང༌།
སེམས་ཅན་གསོད་པ་སོགས་ཀྱི་གཏམ་གསན་པའམ། ཡང་ན་དེ་དག་གི་ཤ་ཁྲག་སོགས་གཟིགས་པའི་ཚེ་མི་བཟོད་པའི་སྙིང་རྗེ་ཤུགས་དྲག་པོ་སྐྱེས་པའི་སྟོབས་ཀྱིས་སྤྱན་ཆབ་ལྷུང་ཞིང༌།
ཉིན་གྲངས་མང་པོའི་བར་དུ་གསོལ་ཆས་ཀྱི་དྭང་གའང་འགགས་འགྲོ་བ་ཞིག་ཡོད་པ་ཡིན་ཏེ། ངེས་པ་དོན་གྱི་རྡོ་རྗེ་འཆང་ཆེན་པོ་འདིའི་ཞལ་སྔ་ནས། ངེད་ན་སོ་ཤིན་ཏུ་ཕྲ་བའི་སྐབས་སུའང་

སེམས་ཅན་གསོད་པའི་གཏམ་ཐོས་པ་ཙམ་གྱིས་མིག་ནས་མཆི་མ་རང་དབང་མེད་པར་ཤོར་ཞིང༌། ཉིན་གྲངས་མང་པོའི་བར་དུ་ཟས་ལ་དྭང་ག་འགགས་འགྲོ་བ་ཞིག་ཡོད་པ་ཡིན། དེ་ལ་བརྟེན་ནས་བྱིས་པ་གཞན་རྣམས་ཀྱིས་རྩེད་མོའི་ཕྱིར་དུ་འབུ་དང་སྦྲང་མ་ལ་སོགས་པ་གསོད་པར་བྱེད་ཀྱང༌།
ངེད་ནས་དེ་འདྲ་བསད་པ་ཡེ་མི་དྲན། འདི་ལ་བལྟས་ནས་ཚེ་སྔ་མའང་སྟོན་མཆོག་ཤཱཀྱའི་རྒྱལ་པོའི་བསྟན་པ་རིན་པོ་ཆེའི་སྒོར་ཞུགས་ནས་བྱང་ཆུབ་སེམས་དཔའི་སྡོམ་པ་ལ་གོམས་འདྲིས་ཅུང་ཟད་བྱས་པ་འདྲ་ཞེས་བཀའ་སྩལ་པ་བདག་ཉིད་ཀྱིས་ཐོས་ལ།
གཞན་ཡང་བླ་མ་དང་སངས་རྒྱས་བྱང་ཆུབ་སེམས་དཔའི་སྐུ་གཟུགས་འཇིམ་པ་ལས་གྲུབ་པ་སོགས་རྙེད་ཚད་བསྡུས་ཏེ་གནས་དབེན་པར་སྟེགས་གཙང་མའི་སྟེང་དུ་བཞུགས་སུ་གསོལ་ཞིང༌།
དེ་ལ་མགྲོན་བུ་ལ་སོགས་པའི་དངོས་པོ་བྱུང་ཚད་ཐམས་ཅད་འབུལ་བ་དང༌། དར་གོས་རྙེད་ཚད་ཀྱི་ན་བཟའ་གསོལ་བ་དང༌། ཕྱག་དང་ཡོན་ཆབ་འབུལ་བ་ལ་སོགས་པ་ཆོས་དང་མཐུན་པའི་བྱ་བ་འབའ་ཞིག་གིས་དུས་འདའ་བར་མཛད་པ་དང༌།
མངོན་པར་རྟོགས་པ་རྒྱན་ལས། གོས་ལ་སོགས་པ་གཙང་བ་དང༌། །ལུས་ལ་སྲིན་བུ་རྣམས་མི་འབྱུང༌། །ཞེས་སྦྱོར་ལམ་རྩེ་མོ་ལ་གནས་པའི་རྟགས་སུ་བཤད་པ་དང་མཐུན་པར་གཙང་སྦྲ་ཆེ་ཞིང༌།
སྐུ་ལུས་ལ་སྲིན་བུ་མེད་པ་སོགས་དམ་པའི་ཡོན་ཏན་དུ་མ་དང་ལྡན་ཞིང༌། རྒན་པ་ལ་གུས་པ་དང༌། གཞོན་པ་ལ་བྱམས་པ་སོགས་ཡ་རབས་ཀྱི་སྤྱོད་པ་དང་ལྡན་པས་སྐྱེ་རྒུ་ཐམས་ཅད་ཤིན་ཏུ་ངོ་མཚར་བའི་གནས་ལ་བཀོད་པར་གྱུར་ཏོ་ཞེས་ཐོས་སོ།
།སྐབས་ཤིག་བར་ཆད་ཀྱི་རྣམ་པས་ཡུལ་དེར་གཞུང་གི་རྔ་མོ་མགོ་བ་སླེབ་པ་ན། བྱིས་པ་ཐམས་ཅད་རི་བོང་ཅལ་རྒྱུག་གི་ཚུལ་དུ་རྔ་མོ་སླེབ་ཡོང་ཞེས་སྒྲོགས་ཤིང་ཕྱོགས་ཐམས་ཅད་དུ་བྲོས་པ་ན།
རྗེ་འདིས་ཀྱང་དེ་བཞིན་དུ་མཛད་པས། ཁང་པ་ཐོག་ཚད་གཅིག་ཙམ་གྱི་གཡང་དུ་སྐུ་ལྷུང་བའི་རྐྱེན་གྱིས་སྙན་གྱི་དབང་པོར་

ཅུང་ཟད་སྐྱོན་ཤོར་བ་ལྟ་བུས་དེ་ཕྱིན་ཆད་སྙན་གྱིས་ཆེར་མི་གསན་པར་གྱུར་པ་ཡིན་ཞེས་ཐོས་ལ། དེ་དག་ནི་ཤིན་ཏུ་སྙིགས་མའི་དུས་འདིར་དཀར་ཕྱོགས་རྣམས་ཕམ། ནག་ཕྱོགས་རྣམས་རྒྱལ་བའི་སྐབས་སུ་སོང་གཤིས་བདུད་ཀྱི་རིགས་ཀྱིས་བར་ཆད་བྱེད་པར་བརྩམས་ཀྱང༌།
རྗེ་འདི་ནི་བསྐལ་པ་དཔག་ཏུ་མེད་པ་ནས་གཞན་ལ་སྨན་པའི་ཐུགས་བསྐྱེད་ཀྱི་གཡར་དམ་བརྟན་པའི་སྟོབས་ཀྱིས་སྙན་ལ་སྐྱོན་ཅུང་ཟད་བྱུང་བ་ཙམ་ལས།
གཞན་པའི་བར་ཆད་ཀྱིས་གླགས་མ་རྙེད་པར་སེམས་སོ། །དགུང་ལོ་ལྔ་པ་ཀུན་ལྡན་གྱི་ལོར་བདག་ཆེན་འཇམ་པའི་དབྱངས་ངག་དབང་ཀུན་དགའ་བློ་གྲོས་ཡབ་སྲས་རྣམས་དབུས་ཕེབས་མཛད་པའི་ཡར་ལམ་ངོར་དུ་ཕེབས།
དགོན་པའི་ཕྱི་རོལ་དུ་ཚེ་དབང་ཞིག་སྩལ་བ་རྗེ་འདི་ཡབ་ཡུམ་དང་བཅས་པ་གསན་དུ་བྱོན་པས་སྐུ་ཚེ་ལ་མངའ་བརྙེས་པའི་རྟེན་འབྲེལ་གྱི་ཐོག་མའང་འདི་དུས་ནས་འགྲིག་པར་མངོན་ནོ། །རྒྱལ་རྣམས་དགོངས་པའི་སྙིང་པོ་ནི།
།འགྲོ་ཀུན་སྲིད་ལས་སྒྲོལ་བ་སྟེ། །ཉི་ཟླའི་འོད་ཀྱི་བྱེད་ལས་ཀྱང༌། །མུན་པའི་སྨག་རུམ་ཁོ་ན་སེལ། །དེ་སླད་སྤྲུལ་པ་སྣ་ཚོགས་ཀྱིས། །འགྲོ་བའི་རེ་འདོད་སྐོང་བ་ནི། །དཔག་བསམ་ཤིང་དང་བུམ་པ་བཟང༌།
།བསམ་འཕེལ་ནོར་བུས་མཚོན་མ་གྱུར། །ཁྱད་པར་བསིལ་ལྡན་ལྗོངས་ཀྱི་འགྲོ། །ཐར་པའི་གྲོང་དུ་དབུགས་དབྱུང་སླད། །སྐྱོབ་པ་རྣམས་ཀྱི་ཡེ་ཤེས་ཀྱང༌། །མཚན་དཔེའི་གཟུགས་སུ་སྤྲུལ་ལ་ཆས།
།ཨེ་མ་དགེ་མཚན་རྒྱ་མཚོ་ཡིས། །མཛེས་པར་འཁྱུད་པའི་གླིང་འདི་ནི། །སྤྲུལ་པའི་སྐུ་དེ་འཁྲུངས་ཡུལ་དུ། །བྱེད་པོས་གསར་དུ་བསྐྲུན་མིན་ནམ། །ཤིན་ཏུ་ངོ་མཚར་ལྟས་རྣམས་ཀྱིས། །ཡོངས་སུ་བསྐོར་ཏེ་སྨིན་ལེགས་མའི།
།ལུས་ཀྱི་གཞལ་མེད་ཁང་པ་རུ། །འཇུག་པའི་དུས་སྟོན་གསར་པ་ཤར། །འཕགས་རྣམས་དམན་པའི་ལྟོ་བ་ན། །གཞར་ཡང་གནས་པ་མ་ཡིན་ཏེ། །སེང་གེའི་འོ་མ་རིན་ཆེན་ལས། །གཞན་པའི་སྣོད་དུ་

ཆགས་ནུས་སམ། །དེ་ཕྱིར་མི་ཡི་ཆ་བྱད་ལས། །རབ་འདས་ལྷ་མོའི་དཔལ་འཛིན་མ། །བཞིན་བཟང་མ་ཁྱོད་རྒྱལ་བའི་སྲས། །བསྐྱེད་ཕྱིར་འཕགས་མའི་སྤྲུལ་པར་ངེས། །དེ་ནས་དུས་ལ་བབ་པ་ན། །མཛེས་པའི་ཆ་ཤས་ཀུན་རྫོགས་ཤིང༌།
།སྣང་བས་མུན་འཕྲོག་གདུང་སེལ་ཟླ། །འགྲོ་འདིའི་བསོད་ནམས་སྐལ་བས་རྙེད། །རབ་མཛེས་མེ་ཏོག་པདྨ་དཀར། །མཚན་དང་དཔེ་བྱད་ཀྱིས་སྤྲས་ཤིང༌། །ཆོས་ཀྱི་བག་ཆགས་དང་ལྡན་ན། །གཞོན་ནུ་འདི་ཡི་དཔེ་ཟླར་འོས།
།རྒྱལ་ལ་བསྙེན་བསྲིད་མི་མངའ་ཡང༌། །གངས་ལྗོངས་ལྷ་ནི་འདིའོ་ཞེས། །སྟོན་ཕྱིར་གསུང་གི་ཐོག་མ་རུ། །ཡི་གེ་དྲུག་པ་དབྱངས་སུ་ལེན། །བསྐལ་པ་དཔག་ཏུ་མེད་པ་ནས། །ཚོགས་གཉིས་རྫོགས་པའི་མཐར་སོན་ཀྱང༌།
།ད་དུང་རྒྱལ་བའི་སྐུ་བརྙན་ལ། །མཆོད་པའི་ལྟད་མོ་ཅི་ཡང་སྟོན། །སྒྲིབ་གཉིས་གཡའ་ཡིས་མ་གོས་པའི། །ཡེ་ཤེས་མེ་ལོང་དག་པའི་ངོས། །ཤེས་བྱའི་གཟུགས་ཀུན་ཤར་བ་ལ། །མངོན་པར་ཤེས་པའི་གྲགས་པ་དཀར།
།རང་གི་མ་ལ་སུ་ཡང་བརྩེ། །འབྱོར་ལྡན་རྣམས་ལ་ཀུན་ཀྱང་དགའ། །རྒྱལ་པོ་ལ་ནི་ཐམས་ཅད་བཏུད། །དམན་ལ་བྱམས་པ་ཁྱོད་ཁོ་ན། །ན་ཚོད་ཕྲ་མོའི་དུས་འདིར་ཡང༌། །མགོན་མེད་རྣམས་ཀྱི་མགོན་གྱུར་ན།
།ད་གཟོད་དར་ལ་བབས་པའི་ཚེ། །ཀུན་གྱི་སྐྱབས་སུ་འགྱུར་བར་ངེས། །ཁྱོད་ནི་རིས་མེད་ལུས་ཅན་ལ། །ཕན་བདེའི་བདུད་རྩི་རབ་སྩོལ་ཡང༌། །ཡིད་སྲུབས་དཔུང་དང་བཅས་པ་ཡི།
།སྙིང་ལ་མྱ་ངན་ཟུག་རྔུ་སྦྱིན། །དེ་སླད་བར་དུ་གཅོད་བརྩམས་ཀྱང༌། །གླགས་རྙེད་འགྱུར་བ་ག་ལ་ནུས། །དེ་བས་འདི་ལ་སྐྱབས་སོང་ན། །ཁྱེད་རྣམས་བདེ་ལ་འགོད་པར་ངེས། །བརྟན་པར་བཙུགས་སོ་འཇམ་པའི་དབྱངས།
།འཆི་མེད་མགོན་པོའི་སྐུར་བཞེངས་ཏེ། །གཞོན་ནུའི་ཚེ་ཡི་ཀ་བ་ནི། །འགྱུར་དུ་མེད་པའི་རང་བཞིན་དུའོ།། །།སྤྱི་དོན་གཉིས་པ་རྒྱལ་བའི་བསྟན་པ་རིན་པོ་ཆེའི་སྒོར་

ཞུགས་ནས་རྒྱུད་སྡོམ་པ་གསུམ་ལྡན་དུ་མཛད་པའི་ཚུལ་ནི། རྩོད་དུས་ཀྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྗེ་འདིའི་རྣམ་ཐར་གསོལ་འདེབས་བྱིན་རླབས་བདུད་རྩིའི་སྤྲིན་མཛེས་ཞེས་བྱ་བ་ལས།
རྡོ་རྗེ་འཆང་དངོས་ནམ་མཁའི་མཚན་ཅན་ལས། །སྡོམ་པ་གསུམ་གྱི་བཀའ་དྲིན་ལེགས་ནོས་ཤིང༌། །ཟབ་རྒྱས་སྡེ་སྣོད་རྒྱུད་སྡེ་རྒྱ་མཚོ་ཡི། །སྨིན་གྲོལ་ལམ་བཟང་གསན་ལ་གསོལ་བ་འདེབས།
།ཞེས་གསུངས་ཤིང༌། དེའང་འདི་ལྟར་རྗེས་སུ་ཐོས་ཏེ། བདག་ཅག་གི་དཔལ་ལྡན་བླ་མ་དམ་པ་གཞལ་དུ་མེད་པའི་ཡོན་ཏན་དུ་མ་ལ་དབང་བསྒྱུར་བ་འདི་ནི་གཞོན་ནུའི་དུས་ནས་ཆོས་ཀྱི་བག་ཆགས་ཤིན་ཏུ་མཐུག་པའི་སྟོབས་ཀྱིས།
སྐྱེ་བོ་ཕལ་ཆེ་བས་ཀྱང་ངེས་པར་བསྟན་པ་འཛིན་པའི་ཁྱུ་མཆོག་ཆེན་པོ་ཉིད་དུ་འགྱུར་བར་གདོན་མི་ཟ་བར་སེམས་ལ། ཁྱད་པར་མཁན་ཆེན་རྡོ་རྗེ་འཆང་བྱམས་པ་ནམ་མཁའ་འཆི་མེད་ཀྱི་ཞལ་སྔ་ནས།
གཞོན་ནུ་འདི་ཆོས་བྱས་ན་ངེས་པར་བསྟན་པ་ལ་ཕན་ཐོགས་ཤིན་ཏུ་ཆེ་བར་འོང་བའི་བཀའ་མཆིད་དབྱངས་ཀྱི་རྒྱལ་མོའི་རྒྱུད་མངས་ནས་དྲངས་པ་ལྟ་བུ་རྣ་བའི་བཅུད་དུ་སྩལ་བས་རྐྱེན་བྱས་ཏེ།
དགུང་ལོ་དྲུག་པ་ལྕགས་མོ་གླང་གི་ལོར། དཔེར་ན་སྐྱེས་བུ་སྐོམ་པས་གདུང་བ་འགའ་ཞིག་ཤིན་ཏུ་གཙང་ཞིང་བསིལ་བའི་ཆུ་རྒྱུན་ཡིད་ལ་བྱེད་ཅིང་འགྲོ་བ་བཞིན་དུ། ཡབ་དང་ལྷན་ཅིག་སྔ་ན་མེད་པའི་དགའ་བ་དང་སྤྲོ་བའི་འཛུམ་རླབས་གསར་པ་ཁོང་ནས་དགོད་བཞིན་པའི་ངང་ནས་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་གྱི་བླ་བྲང་ཐར་པ་རྩེར་ཕེབས།
དེའི་ཚེ་གཞན་དག་གིས་གསེར་ཟངས་ཀྱི་གཉྫིར་དང༌།
རྒྱལ་མཚན་རྣམས་བསྟན་ཏེ་འདི་རྣམས་ཅི་ཡིན་ཞེས་དྲིས་པ་ན། སྔོན་ནས་གསན་མ་མྱོང་ཡང་འདི་དག་ནི་གསེར་ཟངས་ལས་གྲུབ་པའི་གཉྫི་ར་དང༌། རྒྱལ་མཚན་ནོ་གསུངས་པས། ཐམས་ཅད་ཀྱིས་ན་ཚོད་ཕྲ་མོ་འདི་ལྟ་བུས་འདི་འདྲ་ཤེས་པ་

ཟེར་ཞིང་ངོ་མཚར་དུ་འཛིན་པ་བྱུང༌། དེ་ནས་མི་འཕྲོགས་པའི་མཁྱེན་རབ་ཕུལ་དུ་ཕྱིན་པའི་མེ་ཏོག་བཀྲ་ཞིང༌། ཐུགས་རྗེའི་ཡལ་ག་རིང་པོར་རྐྱོང་པས་སྐྱེ་རྒུ་ཐམས་ཅད་ཀྱི་རེ་བ་ཡོངས་སུ་འགེངས་པའི་རྣམ་འདྲེན་དཔག་བསམ་གྱི་ལྗོན་པ་མཁན་ཆེན་རྡོ་རྗེ་འཆང་བྱམས་པ་ནམ་མཁའ་འཆི་མེད་ཀྱི་ཞབས་པད་ལེགས་པར་བསྟེན་ཅིང༌།
གུས་པའི་ཀུན་སྤྱོད་ཀྱིས་མཉེས་པར་བྱས་ཏེ། ཡི་གེའི་ཕྱི་མོ་ནས་བཟུང་འབྲི་ཀློག་སོགས་བཀའ་ཁྲིད་ཞུས་པ་ཙམ་གྱིས་ཚེགས་མེད་དུ་མཁྱེན།
དེ་ནས་དགུང་ལོ་བཅོ་ལྔའི་བར་ལ་ཨེ་ཝྃ་པའི་འདོན་ཆོག་ཡོངས་སུ་རྫོགས་པ་ཐུགས་འཛིན་དང༌། དེ་དག་གི་གོ་དོན་དང་ཆོ་གའི་ཕྱག་ལེན་ཐ་ན་གདངས་དབྱངས་ཚུན་ཆད་དཔྱིས་ཕྱིན་པར་མཛད།
ཁྱད་པར་ས་པཎྜིཏ་ཆེན་པོས་མཛད་པའི་བསྟན་བཅོས་སྡོམ་གསུམ་རབ་དབྱེ། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་རྒྱུད་བཤད་ཀྱི་སྔོན་འགྲོ་ཚུལ་གསུམ་མཛེས་རྒྱན་དང༌།
རྒྱུད་ཀྱི་མངོན་པར་རྟོགས་པ་ལྗོན་ཤིང་མཛེས་རྒྱན། དཔལ་ཀྱེ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་སྟེ་ངོར་པའི་གཞུང་ཆུང་བཞིར་གྲགས་པ་དང༌། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་གསུང་ངག་ལམ་འབྲས་ཀྱི་སྔོན་འགྲོ་སྣང་གསུམ་མཛེས་རྒྱན།
དངོས་གཞི་རྒྱུད་གསུམ་མཛེས་པར་བྱེད་པའི་རྒྱན་བཅས་ཐུགས་འཛིན་གནང་སྟེ་ཨེ་ཝྃ་བླ་བྲང་དུ་རྒྱུགས་འབུལ་བར་མཛད། ཨེ་ཝྃ་དུ་ལོ་དར་བཞིན་བདེ་ཀྱེ་གསང་གསུམ་གྱི་རྒྱུད་ནས་བསྟན་པའི་བླ་མེད་ཀྱི་དཀྱིལ་འཁོར་ཆེན་པོ་ལྔའི་སྒྲུབ་མཆོད་མཛད་པའི་ནང་ཚན་བདེ་མཆོག་ལཱུ་ནག་གི་ཆོ་གའང་ལོ་བཞི་ཙམ་གྱི་བར་དུ་གཏོང་བར་མཛད།
དེ་ནས་དགུང་གྲངས་བཅོ་ལྔར་སོན་པ་ལྕགས་ཁྱི་ལོར།
མཁན་ཆེན་རྡོ་རྗེ་འཆང་བྱམས་པ་ནམ་མཁའ་འཆི་མེད་ས་སྐྱར་ཁྲི་མཇལ་ལ་ཕེབས་པ་དང་ལྷན་ཅིག །རྗེ་འདིའང་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭ་ཆེན་པོར་ཕེབས་ཏེ།
དེར་བཞུགས་པའི་བདག་ཆེན་འཇམ་པའི་དབྱངས་སྐུ་ངོ་

ཁག་དང༌། རྟེན་གསུམ་ཐམས་ཅད་ཞིབ་པར་མཇལ། ཁྱད་པར་ཁུ་བོ་མཁན་ཆེན་རྡོ་རྗེ་འཆང་ཆེན་པོས་འཇམ་མགོན་དབང་སྡུད་སྙིང་པོར་རྗེ་འདི་ལ་མཚན་ཞིག་སྩལ་དགོས་པའི་སྙན་སྒྲོན་ཕུལ་བ་ན། དེས་ཀྱང་ཐུགས་དགྱེས་པའི་འཛུམ་དཀར་གཡོ་བཞིན་པའི་ངང་ནས་མཚན་བྱམས་པ་ཀུན་དགའ་བསྟན་འཛིན་ཞེས་བྱ་བར་འདོགས་པར་མཛད་དོ།
།དེ་ནས་རང་གནས་ཨེ་ཝྃ་ཆོས་ལྡན་དུ་ཕེབས་ཤིང་ཁྱིམ་གྱི་བདེ་འབྱོར་ལ་ཆགས་པ་ནི་ཐར་པའི་གོ་སྐབས་མེད་པའི་མེ་འོབས་སྟུག་པོའི་ནང་ན་གནས་པ་ལྟ་བུ་དང༌།
རབ་ཏུ་བྱུང་བ་རྣམས་ནི་བསིལ་ཁང་ན་གནས་པ་ལྟ་བུའི་འདུ་ཤེས་འཁྲུངས་ཤིང༌། ཁྱད་པར་དུའང་འཕགས་མཆོག་ཀླུ་སྒྲུབ་ཀྱིས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ།
།ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་གསུངས་པ་ལྟར་ཡོན་ཏན་ཀུན་གྱི་གཞིར་གྱུར་པ་ནི་ཚུལ་ཁྲིམས་ཀྱི་བསླབ་པ་ཉིད་ཡིན་པར་དགོངས་ཏེ། མདོར་ན་ངེས་པར་འབྱུང་བའི་ཐུགས་ཀྱི་ཀུན་སློང་རྣམ་པར་དག་པས་ཀུན་ནས་བསླངས་ཏེ་ལོ་དེར་དེ་དུས་གངས་ཁྲོད་ཀྱི་འདུལ་བ་འཛིན་པ་རྣམས་ཀྱི་གཙུག་གི་ནོར་བུ་ལྟ་བུར་གྱུར་པ་ཁུ་བོ་མཁན་ཆེན་ཐམས་ཅད་མཁྱེན་པ་ཆེན་པོར་མཁན་པོ་ཞུས་ཤིང༌།
གཞན་ཡང་ལས་བྱེད་པའི་དགེ་སློང་གྲངས་ཚང་པའི་དབུས་སུ་ཡོངས་རྫོགས་དགེ་བསྙེན་གྱི་སྡོམ་པ་དང༌། ཁྱིམ་པའི་རྟགས་ཐམས་ཅད་མཆིལ་མའི་ཐལ་བ་ལྟར་བོར་ཏེ་རབ་ཏུ་བྱུང་བའི་རྟགས་དང་ཆ་ལུགས་ལ་སོགས་པ་ཡང་དག་པར་ལེན་པ་བར་མ་རབ་བྱུང་སྔོན་དུ་འགྲོ་བའི་སྒོ་ནས་དངོས་གཞི་དགེ་ཚུལ་གྱི་སྡོམ་པ་རྣམ་པར་དག་པ་ལེགས་པར་བཞེས་པར་མཛད་དོ།
།དེ་ཕྱིན་ཆད་འདི་སྣང་སྲིད་པའི་བསམ་སྦྱོར་མཐའ་དག་དུག་ཅན་གྱི་ཁ་ཟས་བཞིན་དུ་རྒྱང་རིང་དུ་དོར་ནས།
རང་གཞན་གྱི་དོན་དུ་རྣམ་པར་གྲོལ་བའི་ཡོན་ཏན་ཁོ་ན་དོན་དུ་གཉེར་བའི་སྒོ་ནས། ཇི་སྐད་དུ་ཀཱ་རི་ཀ་སུམ་བརྒྱ་པ་ལས། གང་ཞིག་སྲོག་

གཅོད་གཞན་གྱི་ནོར་འཕྲོག་དང༌། །མི་ཚངས་སྤྱོད་རྫུན་བཅོས་པའི་ཆང་ལ་སོགས། །གར་སོགས་ཕྲེང་སོགས་མལ་ཆེ་མཐོ་བ་དང༌། །ཕྱི་དྲོའི་ཁ་ཟས་དངུལ་ཉིད་སྤོང་བ་ནི། །ཉོན་མོངས་དགྲ་གཡུལ་རྒྱལ་བྱེད་ཚུལ་ཁྲིམས་ཏེ།
།དགེ་ཚུལ་བརྟུལ་ཞུགས་ཆུ་ལོན་བརྩིགས་པ་དང༌། །འཆི་བའི་མཆེ་བ་འབྱིན་པར་བྱེད་པའི་ཐབས། །རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། །ཞེས་པ་ལྟར་གྱི་དགེ་ཚུལ་གྱི་བསླབ་པའི་གཞི་བཅུ་ཆར་གཏོགས་དང་བཅས་པ་མཐའ་དག་ཕྲ་ཞིང་ཕྲ་བ་ནས་མིག་འབྲས་བཞིན་དུ་སྲུང་བར་མཛད་དོ།
།བྱང་ཆུབ་སེམས་དཔའི་སྡོམ་པ་ནི་ཁུ་བོ་མཁན་ཆེན་བྱང་ཆུབ་སེམས་དཔའ་དེ་ཉིད་ཀྱི་དྲུང་ནས་ཀྱང་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་གསན་ཅིང༌།
གཞན་ཡང་རྒྱལ་བའི་སྲས་པོ་ངག་དབང་བསྟན་པ་རིན་ཆེན་སོགས་ལས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་གསན་ཏེ། དེ་ཕྱིན་ཆད་ནག་པོའི་ཆོས་བཞི་སྤོང་ཞིང་དེའི་གཉེན་པོར་དཀར་པོའི་ཆོས་བཞི་སྒྲུབ་པ་དང༌།
གཞན་ཡང་ཕམ་པ་ལྟ་བུའི་ཆོས་བཞི་དང༌། ཉེས་བྱས་བཞི་བཅུ་ཞེ་དྲུག་དང༌། ནམ་མཁའི་སྙིང་པོའི་མདོ་ལས་གསུངས་པའི་བྱང་ཆུབ་སེམས་དཔའ་རྒྱལ་པོ་ལ་འབྱུང་བའི་ལྟུང་བ་གཅིག
།བློན་པོ་ལ་འབྱུང་བའི་ལྟུང་བ་གཅིག །རྒྱལ་བློན་ཐུན་མོང་དུ་འབྱུང་བ་བཞི། བྱང་ཆུབ་སེམས་དཔའ་ལས་དང་པོ་པ་ལ་འབྱུང་བ་བརྒྱད་དང་བཅས་པ་ཐམས་ཅད་ཀྱང་སྲུང་སྡོམ་གྱི་ར་བ་ལས་ནམ་ཡང་མི་འདའ་བར་མཛད་པ་ཡིན་ནོ།
།གསང་བ་སྔགས་ཀྱི་སྡོམ་པ་ནི། གནས་སྐབས་དེ་ཉིད་དུ་རིགས་དང་དཀྱིལ་འཁོར་ཀུན་གྱི་ཁྱབ་བདག་རྡོ་རྗེ་སེམས་དཔའ་དང་དབྱེར་མ་མཆིས་པ་ཁུ་བོ་མཁན་ཆེན་དེ་ཉིད་ཀྱི་དྲུང་ནས།
རྒྱུད་མ་སྨིན་པ་སྨིན་པར་བྱེད་པ་དཔལ་ཀྱེ་རྡོ་རྗེ་མན་ངག་ལུགས་ཀྱི་དབང་བསྐུར་བ་ལེགས་པར་གསན་ཅིང༌། གཞིར་གནས་པའི་རྡོ་རྗེ་བཞི་ལ་སྐུ་བཞིའི་ས་བོན་བཏབ་སྟེ།
དབང་གིས་མཚོན་

པའི་ཡེ་ཤེས་མངོན་དུ་གྱུར་པའི་ཚུལ་གྱིས་བརྗོད་བྲལ་ལྷན་ཅིག་སྐྱེས་པ་ནང་གི་སྡོམ་པ་ཐོབ་པར་མཛད་ལ། དེ་ཕྱིན་ཆད་དབང་བཞི་པོ་རེ་རེ་ལའང་མཉམ་རྗེས་བཟའ་བསྲུང་མི་འབྲལ་བའི་དམ་ཚིག་ལྔ་ལྔ་སྟེ་ཉི་ཤུ་དང༌།
ཁྱད་པར་བུམ་དབང་གི་བསྲུང་བའི་དམ་ཚིག་རྩ་བའི་ལྟུང་བ་བཅུ་བཞི། ཡན་ལག་གི་ལྟུང་བ་བརྒྱད་དང་བཅས་པ་རྣམས་ལ་སྲུང་སྡོམ་རྣམ་པར་དག་པའི་སྒོ་ནས་དམ་ཚིག་ཕྲ་ཞིང་ཕྲ་བའང་ཉམས་པའི་གོ་སྐབས་མི་སྲིད་པ་ཡིན་ནོ།
།གཞན་ཡང་མཁན་ཆེན་རྡོ་རྗེ་འཆང་དེ་ཉིད་ཀྱི་དྲུང་ནས། དཔལ་ཀྱེ་རྡོ་རྗེའི་ལུས་དཀྱིལ་གྱི་དབང་བསྐུར་བ་དང༌། གྲུབ་ཆེན་ཛེ་ཏཱ་རིས་བཀྲལ་བའི་བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌།
ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ནས་བསྟན་ཞིང་གྲུབ་ཆེན་ཀུན་སྙིང་གིས་བཀྲལ་བའི་རྗེས་སུ་འབྲང་བ་ཀུན་རིག་རྩ་བའི་དཀྱིལ་འཁོར་ལྷ་སོ་བདུན་མགྲོན་ཐབས་ཀྱི་ལྷ་དང་བཅས་པའི་དཀྱིལ་འཁོར་དུ་དབང་བསྐུར་བ་དང༌།
འཕགས་མཆོག་ཀླུ་སྒྲུབ་ཞབས་ཀྱིས་བཀྲལ་བའི་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་ཀྱི་དཀྱིལ་འཁོར་དུ་དབང་བསྐུར་བ་དང༌།
སློབ་དཔོན་ནག་པོ་སྤྱོད་པས་མངལ་སྐྱེས་སྦྱོང་བྱེད་དུ་བཀྲལ་བའི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དུ་དབང་བསྐུར་བ་དང༌། གྲུབ་ཆེན་ཐང་སྟོང་པའི་ལུགས་ཀྱི་ཚེ་རྟ་ཟུང་འབྲེལ་གྱི་དབང་དང༌།
དེའི་ཡིག་ཆ་སྔགས་འཆང་ཀུན་དགའ་བཀྲ་ཤིས་ཀྱིས་མཛད་པའི་ལུང་ལ་སོགས་པ་ཉེར་མཁོ་འགའ་ཞིག་དང༌། ངག་དབང་བརྟན་པའི་རྡོ་རྗེས་མཛད་པའི་ལམ་འབྲས་ཚོགས་བཤད་ཀྱི་ཁྲིད་ཡིག་གི་ལུང་ལ་སོགས་པ་གསན་པ་ཡིན་ནོ།
།དེ་ལོ་བལ་བོད་དམག་འཁྲུགས་ཀྱི་རྐྱེན་གྱིས་དབུས་གཙང་ཐམས་ཅད་དུ་འབྲུམ་ནད་བྱུང་བར་བརྟེན། རྗེ་འདི་ཡང་སྐུ་འབྲུམ་གྱིས་སྐུ་བརྙེལ་ཚུལ་བཞེས་ཀྱང༌།
སླར་རིམ་གྱིས་ཟླ་བ་སྤྲིན་ལས་གྲོལ་

བ་བཞིན་དུ་ཇེ་དྭངས་སུ་གྱུར་ཅིང༌། མཐར་སྐུ་གཟུགས་ཀྱི་འཕྲོད་བཞེས་སུ་སྐྱིད་མཁར་དུ་ཆུ་ཚན་ཞིག་ལ་ཕེབས་པ་ཡིན་ནོ་ཞེས་ཐོས་སོ། །དེ་ནས་ཁུ་བོ་མཁན་ཆེན་མཆོག་གིས་རྗེ་འདི་ལ་ཀུན་ཏུ་དགོས་པའི་གཞུང་བདུན་གཟིགས་དགོས་ཚུལ་གྱི་བཀའ་སྩལ་ཕེབས་ཤིང༌།
དེའི་དོ་དམ་སློབ་དཔོན་དུ་བྱམས་པ་བསོད་ནམས་དཔལ་འབྱོར་བསྐོ་བཞག་བསྐྱངས་པ་ལྟར་ཐུགས་བརྩོན་ཆེན་པོའི་སྒོ་ནས་ལེགས་པར་གཟིགས་ཏེ། དགུང་ལོ་བཅུ་བདུན་ཡན་ཆད་དུ་རྗེ་བཙུན་རིན་པོ་ཆེས་མཛད་པའི་འགྲེལ་པ་དག་ལྡན་གྱི་མཇུག་ཏུ།
རྒྱུད་སྡེའི་དུམ་བུ་རྣམ་གཞག་མངོན་རྟོགས་དང༌། སྟོང་ཐུན་རྣམས་ཀྱི་དོན་བསྡུས་བསྟོད་པ་གཉིས། །བདག་མེད་བསྟོད་པའི་རྣམ་འགྲེལ་དང་བཅས་པ།
།ཀུན་ཏུ་དགོས་པའི་གཞུང་བདུན་འཐོར་མི་བྱ། །ཞེས་གསུངས་པ་ལྟར་གྱི་རྒྱུད་སྤྱི་ལ་དགོས་པའི་གཞུང་བདུན་པོ་ཐུགས་ལ་བཟུང་ནས་ཨེ་ཝྃ་བླ་བྲང་དུ་རྒྱུགས་འབུལ་བ་སོགས་མཛད་དོ།
།སྤྱིར་རྗེ་འདི་ནི་སྐུུ་ན་ཆུང་ངུའི་དུས་ནས་གཞན་སྟོབས་ཀྱི་སྐུལ་མ་སོགས་ལ་རག་མ་ལས་པར། རང་སྟོབས་ཀྱི་བརྩོན་འགྲུས་ཐང་ལྷོད་མེད་པ་ཞིག་དང༌། ཐུགས་རབ་ཀྱང་འཇམ་མགོན་ས་པཎྜི་ཏ་ཆེན་པོས་མཛད་པའི་མགོན་པོ་འཇམ་པའི་རྡོ་རྗེ་ལ་མཆོད་པར་བརྗོད་པ།
དཔལ་ལྡན་བློ་གྲོས་དྷཱིཿལས་བྱུང་བ་ཚར་བདུན་བསྒྲགས་པས་ཐུགས་ལ་ཟིན་པ་སོགས་གང་ཅི་ནས་ཕུན་སུམ་ཚོགས་པ་ཞིག་མངའ་བ་ཡིན་ནོ་ཞེས་ཐོས་སོ།
།དེ་ནས་དགུང་གྲངས་བཅོ་བརྒྱད་པ་ཆུ་མོ་གླང་གི་ལོར། རྒྱལ་བའི་བསྟན་པ་ལ་ཞུགས་ཀྱང་ཡོངས་སུུ་མ་རྫོགས་པ་ནི་སོ་ཐར་གྱི་ལས་བསྒྲུབ་པ་དང་ལས་ཀྱི་ཆོ་ ག་ལ་མི་དབང་ཞིང༌། དེ་ལ་མི་དབང་བས་གསང་སྔགས་ཀྱི་རྒྱུད་སྟོན་པ་དང་དབང་བསྐུར་བ་སོགས་ཀྱི་རྡོ་རྗེ་སློབ་དཔོན་ཁྱད་པར་ཅན་དུ་མི་འགྱུར་བར་དགོངས་ནས།
སོ་ཐར་རིགས་བརྒྱད་ཀྱི་ནང་ནས་མཆོག་ཏུ་གྱུར་པ་དགེ་སློང་གི་དངོས་པོར་བསྒྲུབ་པར་བཞེད་ནས།
དཔལ་ཨེ་ཝྃ་ཆོས་ལྡན་གྱི་

བླ་བྲང་གཞུང་དུ་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན། མཁན་པོ་བརྟན་མཁས་ཀྱི་ཡོན་ཏན་དུ་མ་ལ་དབང་བསྒྱུར་བ་བྱམས་པ་ནམ་མཁའ་འཆི་མེད་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོ་དང༌།
ལས་ཀྱི་སློབ་དཔོན་ལེགས་པར་གསུངས་པའི་ཆོས་འདུལ་བ་ལ་མཁས་ཤིང༌། དེའི་བསླབ་པའི་གནས་མཐའ་དག་སྟོན་པ་ལ་རྣམ་དཔྱོད་ཀྱི་མགྲིན་པ་ཡངས་པ་དཔོན་སློབ་རིན་པོ་ཆེ་ངག་དབང་དམ་ཆོས་པ་དང༌། གསང་སྟེ་སྟོན་པའི་སློབ་དཔོན་གནས་བརྟན་འདུལ་བ་འཛིན་པ་བསོད་ནམས་ཚུལ་ཁྲིམས་ལ་སོགས་པ་དད་པའི་དགེ་འདུན་བཅུའི་དབུས་སུ་རྗེ་འདི་དང་ཕན་ཁང་ཞབས་དྲུང་རིན་པོ་ཆེ་ངག་དབང་བསྟན་པ་རིན་ཆེན་གཉིས་ཀྱིས་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ལེགས་པར་བཞེས་པར་མཛད་དོ།
།དེའི་ཚེ་སྐྱེས་བུ་དམ་པ་འདི་རབ་ཏུ་བྱུང་བས་སངས་རྒྱས་ཀྱི་བསྟན་པ་དང་ལྷའི་ཕྱོགས་ནི་ཟླ་བ་ཡར་གྱི་ངོ་བཞིན་དུ་འཕེལ་བར་གྱུར་ལ།
ནག་པོའི་ཕྱོགས་དང་ལྷ་མ་ཡིན་རྣམས་ནི་མར་གྱི་ངོ་བཞིན་དུ་འགྲིབ་པར་གྱུར་ཏོ། །དེ་ལྟ་བུའི་སྙན་པའི་གྲགས་པས་སའི་སྟེང་ཐམས་ཅད་ཁྱབ་པར་གྱུར་ཅིང༌། ས་བླའི་ལྷ་རྣམས་ཀྱིས་རྒྱལ་ཆེན་རིས་བཞི་པའི་ལྷ་རྣམས་དང༌།
རྒྱལ་ཆེན་རིས་བཞི་པ་རྣམས་ཀྱིས་སུམ་ཅུ་རྩ་གསུམ་པ་རྣམས་ལ་བསྒྲགས་ཤིང༌། དེ་བཞིན་དུ་འོག་མིན་གྱི་བར་དུ་བསྒྲགས་པར་གྱུར་ཏེ། མདོ་དྲན་པ་ཉེ་བར་གཞག་པ་ལས་སྐྱེས་བུ་དམ་པ་རྣམས་རབ་ཏུ་བྱུང་བའི་ཚེ་འདི་ལྟ་བུ་འབྱུང་བར་བཤད་པའི་ཕྱིར་རོ།
།དུས་དེ་ཉིད་ནས་བཟུང་སྟེ་བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་གི་དངོས་པོ་དང་འདྲ་བར་གྱུར་ཏེ་ཞི་ཞིང་དུལ་ལ་བག་ཡོད་པའི་སྒོ་ནས་ལྟུང་བ་སྡེ་ལྔ་ཆར་གཏོགས་དང་བཅས་པའི་དྲི་མ་མཐའ་དག་དང་བྲལ་ཞིང༌།
གཉེན་པོའི་ཁྲིམས་ཉིས་བརྒྱ་ལྔ་བཅུ་རྩ་གསུམ་ཆར་གཏོགས་དང་བཅས་པ་ལས་ནམ་

ཡང་མི་འདའ་བར་བཞུགས་པ་ཡིན་ནོ། །གཞོན་ནུ་ཉིད་ནས་བྱང་སེམས་ཀྱི། །རླབས་ཆེན་སྤྱོད་པས་འཁྱུད་པ་ཡི། །སྙན་གྲགས་ཨུཏྤལ་དཀར་པོའི་ཕྲེང༌། །ཕྱོགས་ཀྱི་བུ་མོའི་རྒྱན་དུ་བྱིན། །དེ་མཐོང་སྐྱེ་བོ་ཕལ་མོ་ཆེའི།
།ངག་ལ་དབྱངས་ཅན་ཞུགས་པ་བཞིན། །བསྟོད་པའི་རོལ་མོ་འབུམ་འཁྲོལ་བ། །དྲི་ཟའི་ཕང་འགྲོའི་གླུ་ལས་སྙན། །ཤེས་བྱ་ནམ་མཁའ་དང་མཉམ་པ། །ཐུགས་ཆུད་འཆི་མེད་སར་འཛེགས་དེས། །ལུང་བསྟན་གླིང་བུ་བསྒྱུར་བའི་མོད།
།ཕན་བདེའི་འདོད་པ་འགྲུབ་ལ་ཉེ། །གངས་ལྗོངས་འགྲོ་བའི་བསོད་ནམས་ཀྱི། །རིན་ཆེན་རྡུལ་མང་ལས་གྲུབ་པའི། །ཨེ་ཝྃ་ཆོས་ཀྱི་ཕོ་བྲང་ནི། །ས་ལ་འོག་མིན་འཕོས་པ་བཞིན། །རྒྱལ་བ་ལས་ཀྱང་རྙེད་དཀའ་བའི།
།གསང་སྔགས་ཆོས་ཀྱི་མཛོད་གྱུར་པ། །གང་དེར་སོན་པ་ཙམ་གྱིས་ཀྱང༌། །འཁོར་བའི་ནད་ཀུན་ཞི་བར་བྱེད། །དེ་ལྟའི་ལོངས་སྤྱོད་རྫོགས་ཞིང་དེར། །པདྨའི་མཚོ་ལ་ངང་མོ་བཞིན།
།ཞུགས་པས་སྲིད་པ་ཧྲུལ་པོ་རུ། །བྱེད་པའི་སྟ་གོན་ཐོག་མར་བརྩམས། །གཟོད་ནས་ཐམས་ཅད་མཁྱེན་ཟིན་ཀྱང༌། །འགྲོ་འདིའི་དོན་སླད་ཡི་གེ་ནས། །རྒྱུད་ཀྱི་རྒྱལ་པོ་གཉིས་མེད་བར། །རྣམ་དཔྱོད་བློ་ཡི་མཛོད་དུ་བཅུག
།མཐོང་བ་ཙམ་གྱི་ཆུ་ཀླུང་གིས། །སྒྲིབ་པའི་དྲི་མ་ཀུན་འཁྲུད་པ། །དཔལ་ལྡན་ས་སྐྱའི་ཆོས་གྲྭ་ཆེ། །དད་པའི་སྤྱན་གྱི་བདུད་རྩིར་བྱས། །ཁྱད་པར་སྲིད་པའི་བདེ་བ་ལ། །ཆགས་པའི་མདུད་པ་རབ་བཀྲོལ་ནས།
།རྣམ་གྲོལ་གླིང་དུ་བགྲོད་པའི་ཕྱིར། །སོ་ཐར་སྡོམ་པའི་ཤིང་རྟར་ཞུགས། །ཡང་ཅིག་ཐེག་ཆེན་སེམས་བསྐྱེད་ཀྱི། །སྡོམ་པའི་གོ་ཆ་རབ་གྱོན་ནས། །བྱང་ཆུབ་སེམས་ཀྱི་མཚོན་རྣོན་པོས།
།བདག་ཏུ་འཛིན་པའི་དགྲ་ཚོགས་བཅོམ། །དེས་ཀྱང་བློ་གྲོས་མ་ཚིམ་པར། །གསང་སྔགས་སྡོམ་པའི་རྐང་མགྱོགས་ཀྱིས། །བཅུ་གསུམ་རྡོ་རྗེ་འཛིན་པའི་སར། །ཚེ་འདིར་བགྲོད་པའི་མཐུ་ལྡན་བྱས།
།ཆུ་བོའི་རྒྱུན་ལས་མེ་ལྕེ་དང༌། །ཟླ་བའི་ཟེར་ལས་དུག་བཞིན་དུ། །ཁྱོད་

ལས་སྡོམ་གསུམ་དང་འགལ་བའི། །ཉེས་བྱས་ཕྲ་མོའང་འབྱུང་མི་སྲིད། །ཨེ་མ་བསྙེན་པར་རྫོགས་པ་ཡི། །ནོར་བུའི་ཁྲི་འཕང་ལ་འཁོད་པའི། །གྲགས་པའི་གདུགས་དཀར་གཡོ་བ་དེས། །སྲིད་པའི་རྩེ་མོའི་བར་དུ་ཁྱབ།།
།།སྤྱི་དོན་གསུམ་པ་ཞུགས་པའི་རྟེན་དེས་ཐོས་བསམ་སྒོམ་གསུམ་ཇི་ལྟར་མཛད་པའི་ཚུལ་ནི། བདག་གི་བླ་མ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྗེ་འདིའི་རྣམ་ཐར་གསོལ་འདེབས་བྱིན་རླབས་བདུད་རྩིའི་སྤྲིན་མཛེས་ལས།
གཞན་ཡང་རིས་མེད་དགེ་བའི་བཤེས་གཉེན་མཆོག །ཉི་ཤུ་རྩ་བཞི་གུས་པས་ཉེར་བསྟེན་ནས། །མང་དུ་ཐོས་དང་བསམ་པའི་ཤེས་རབ་ཀྱིས། །མཁས་རྣམས་དགྱེས་པ་བསྐྱེད་དེར་གསོལ་བ་འདེབས།
།དམ་པས་བྱིན་རླབས་དབེན་པའི་སྒྲུབ་གནས་སུ། །ཐུན་མོང་ལམ་གྱི་རིམ་པས་རྒྱུད་སྦྱངས་ནས། །བསྐྱེད་རྫོགས་རྣལ་འབྱོར་ཟབ་མོས་ལྷན་སྐྱེས་ཀྱི། །ཡེ་ཤེས་རྒྱས་པར་མཛད་ལ་གསོལ་བ་འདེབས།
།ཞེས་གསུངས་པ་ལྟར་རྒྱལ་བའི་བསྟན་པ་ལ་ཞུགས་པ་རྣམས་ཀྱི་མངོན་པར་རྟོགས་པ་ནི། རྒྱལ་བའི་སྲས་པོ་མ་ཕམ་པས་མདོ་སྡེའི་རྒྱན་ལས། འདི་ན་དང་པོར་ཐོས་པ་ལ་བརྟེན་ཚུལ་བཞིན་ཡིད་ལ་བྱེད་པ་འབྱུང༌།
ཚུལ་བཞིན་ཡིད་ལ་བྱེད་པ་ལ་ཡང་ཡང་དག་དོན་ཡུལ་ཡེ་ཤེས་འབྱུང༌། ཞེས་གསུངས་པ་ལྟར་ཚོགས་ལམ་གྱི་སྐབས་སུ་གཞུང་ལུགས་རྣམས་ལ་ཐོས་བསམ་སྒོམ་གསུམ་བྱས་པ་ལ་བརྟེན་ནས། དེ་ཉིད་གོམས་པའི་ཚུལ་གྱིས་བསམ་བྱུང་དང་འཇིག་རྟེན་པའི་བསྒོམས་བྱུང་གི་ཤེས་རབ་སྦྱོར་ལམ་ངེས་འབྱེད་ཆ་མཐུན་བཞི་ལ་རིམ་གྱིས་འབྱུང་ཞིང༌།
དེ་ལ་བརྟེན་ནས་མཐོང་ལམ་ས་དང་པོའི་རྟོགས་པ་མངོན་དུ་གྱུར་པའི་ཚེ།
ཡང་དག་པའི་ཡེ་ཤེས་ཀྱི་ཆ་ཤས་ཚེས་གཅིག་ཟླ་བ་ལྟ་བུ་མཐོང་བར་འགྱུར་ལ། དེ་ཉིད་སྒོམ་ལམ་གྱི་གནས་སྐབས་རྣམས་སུ་རིམ་

གྱིས་ཇེ་གསལ་དུ་སོང་ནས། མཐར་ཐུག་སྤང་བྱ་ལས་གྲོལ་ཞིང་ཆོས་དང་ཆོས་ཅན་གྱི་གནས་ལུགས་ཇི་ལྟ་བ་བཞིན་དུ་རྟོགས་པའི་སོ་སོ་རང་གིས་རིག་པའི་ཡེ་ཤེས་ཟླ་བའི་དཀྱིལ་འཁོར་ཉ་གང་བ་ལྟ་བུ་རྟོགས་པ་ལ་སངས་རྒྱས་སུ་འཇོག་པའི་ཕྱིར་རོ།
།དེར་མ་ཟད་ད་ལྟར་གྱི་གནས་སྐབས་སུའང་ཐོས་པ་ལ་མ་བརྟེན་པར་བསམ་པ་མི་འབྱུང་ཞིང༌། དེ་གཉིས་མེད་པར་སྒོམ་པས་ཉམས་སུ་ལེན་མི་ཤེས་པ་ཡིན་ནོ། །ཁྱད་པར་གསང་སྔགས་ཀྱི་དབང་བསྐུར་བ་རྣམས་ནི་ཐོབ་པ་ཙམ་གྱིས་བསྐལ་པ་དཔག་ཏུ་མེད་པ་ནས་བསགས་པའི་སྡིག་སྒྲིབ་མང་པོ་འདག་ནུས་པས་འདི་ལ་ནན་ཏན་དུ་བྱ་དགོས་པ་ཡིན་ནོ་ཞེས་ཤེས་པའི་ཆེད་དུ་རང་ཉིད་ཀྱང་དེའི་རྗེས་སུ་སློབ་པར་བཞེད་ནས།
ཐོག་མར་བསྟན་པའི་སྣང་བྱེད་དམ་པ་འདམ་ཐོག་ཆོས་རྗེ་བླ་མ་རིན་ཆེན་གྲགས་པ་ལས། ཇོ་བོ་ནས་བརྒྱུད་པའི་མན་ངག་ཕྲ་མོ་རྣམས་སྣར་ཐང་གི་མཁན་ཆེན་མཆིམས་ནམ་མཁའ་གྲགས་ཀྱིས་ཕྱོགས་གཅིག་ཏུ་བསྒྲིགས་པའི་མངོན་རྟོགས་བརྒྱ་རྩར་གྲགས་པ་ལས་བྱུང་བའི་རྗེས་གནང་སུམ་ཅུ་སོ་བཞི་དང༌།
དེའི་ཡིག་ཆ་ཞུ་ཆེན་གྱིས་མཛད་པའི་ལུང༌། རྣལ་འབྱོར་གྱི་རྒྱུད་ངན་སོང་སྦྱོང་བའི་བརྟག་པ་ལས་གསུངས་པའི་ཕྱག་རྡོར་འཆི་བདག་འཇོམས་པ་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ་བཅས་དང༌།
མཁས་གྲུབ་རྒྱ་མཚོའི་གཙུག་རྒྱན་མཁན་ཆེན་ངག་དབང་དམ་ཆོས་ལས། ཀྱེ་རྡོར་མན་ངག་ལུགས་ཀྱི་དབང་དང༌།
གསེར་ཆོས་འཇམ་དཔལ་ནག་པོའི་རྗེས་སུ་གནང་བ་བཅས་དང༌། རྒྱ་ཆེན་ཆོས་ཀྱི་སྤྱན་ལྡན་སྤང་ཤར་བླ་མ་ངག་དབང་དཔལ་བཟང་ལས། གྲྭ་མངོན་ལུགས་ཀྱི་ཛཾ་དམར་གྱི་ལས་ཚོགས་ཨ་རཱ་གས་མཛད་པ་དང༌། དེས་མཛད་པའི་མི་འགྱུར་རྡོ་རྗེའི་གཏེར་ཀ་ནས་བྱུང་བའི་ཛཾ་ལྷ་ཉེར་གཅིག་གི་གཡང་སྐྱབས་ལ་སོགས་པའི་ལུང་བཅས་གསན།
རྗེ་འདི་དགུང་ལོ་བཅོ་བརྒྱད་དུ་སོན་པའི་ལོ་མཇུག་དེར། ཁུ་བོ་མཁན་ཆེན་མཆོག་གིས་ཨེ་ཝཾ་བླ་བྲང་གཞུང་གི་མཁན་

ས་བླ་བྲང་ཕུན་ཚོགས་ཁང་སར་ལ་རྩིས་གནང་ནས། རྗེ་འདི་དགུང་ལོ་བཅུ་དགུར་སོན་པ་ཤིང་སྟག་ལོར་ཁུ་བོ་མཁན་ཆེན་དམ་པ་མདོ་ཁམས་སུ་བསྟན་འགྲོའི་དོན་ལ་ཆིབས་བསྐྱོད་བསྐྱངས་པར་བརྟེན། དེ་སྐོར་གྱི་ཐུགས་བྲེལ་རྣམས་བཅད་དེ་རིམ་གྱིས་ཕྱག་དཔེའི་སྐོར་ལ་གཟིགས་རྟོག་རྒྱ་ཆེར་བསྐྱངས།
དེ་སྐབས་གོང་དུ་བྱམས་པ་ནམ་མཁའ་འཆི་མེད་ཀྱི་རྣམ་ཐར་དུ་གསལ་བ་ལྟར་ཨེ་ཝཾ་པའི་མཁན་ས་བླ་ཁག་རྣམས་རེས་བསྐོར་གྱིས་མཛད་པས།
རྗེ་འདི་དགུང་གྲངས་ཉེར་གཅིག་ཏུ་སོན་པ་མེ་ཕོ་འབྲུག་གི་ལོར་ཨེ་ཝྃ་བླ་བྲང་གཞུང་ཕན་ཁང་ནས་རྩིས་བཞེས་ཏེ། བཀའ་ཆོས་རྣམས་མདོ་སྔགས་སྨྲ་བའི་ཁྱུ་མཆོག་ངག་དབང་བསྟན་པ་རིན་ཆེན་པས་སྩལ་བ་རྣམས་རྗེ་འདིས་གསན་པར་མཛད་དེ།
དེའང་སྒྲུབ་ཐབས་བརྒྱ་རྩ་ནས་བྱུང་བའི་ལོ་གྱོན་མའི་རྗེས་གནང་སྔོན་དུ་འགྲོ་བའི་སྒོ་ནས། མཁས་པའི་དབང་པོ་ངག་དབང་བརྟན་པའི་རྡོ་རྗེའི་ཡིག་སྟེང་ནས།
འཕགས་ཡུལ་གྱི་གྲུབ་པའི་འཁོར་ལོས་སྒྱུར་བ་འཇིགས་བྲལ་བི་རཱུ་པའི་ཐུགས་བཅུད་གསུང་ངག་རིན་པོ་ཆེ་ལམ་འབྲས་ཚོགས་བཤད་དུ་གྲགས་པའི་སྔོན་འགྲོ་སྣང་བ་གསུམ་གྱི་ཁྲིད་དང༌། དེའི་སྐབས་ཀྱི་སྔ་ཆོས་སུ་ཨེ་ཝྃ་པའི་ཆོས་སྤྱོད་དུམ་བུ་གསུམ་ཁ་སྐོང་དང་བཅས་པའི་ལུང༌།
དེ་རྗེས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད། དེ་ནས་སློབ་མ་རྗེས་འཛིན་སོགས་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེ་མན་ངག་ལུགས་ཀྱི་རྡུལ་ཚོན་གྱི་དཀྱིལ་འཁོར་ཆེན་པོར་བཅུག་སྟེ་དབང་བཞི་རྫོགས་པར་བསྐུར་བ་དང༌།
དེ་ནས་ལམ་གྱི་དངོས་གཞི་རྒྱུད་གསུམ་གྱི་ཁྲིད་ལ།
ཐོག་མར་ལྟ་བས་སྤྲོས་པ་གཅོད་པའི་ཕྱིར་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པ། བར་དུ་ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་གྱི་ནང་

ནས་བུམ་དབང་གི་ཁྲིད་ཡོངས་སུ་རྫོགས་པ། དེའི་ནང་ཚན་ནང་བསྐྱེད་རིམ་གྱི་མགོར་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་དང་བཅས་པ། དེ་རྣམས་ཀྱི་སྔ་ཆོས་སུ་རྗེ་དཀོན་མཆོག་ལྷུན་གྲུབ་ཀྱིས་མཛད་པའི་ཀྱེ་རྡོར་མན་ངག་ལུགས་ཀྱི་མངོན་རྟོགས།
ལུས་དཀྱིལ་དབང་ཆུ། གཏོར་ཆོག་རྣམས་དང༌། ངག་དབང་བརྟན་རྡོར་གྱིས་མཛད་པའི་ལམ་འབྲས་ཀྱི་ཁྲིད་ཡིག་གི་ལུང་དང་བཅས་པ་གསན་པའི་སྐབས།
གསང་དབང་གི་མགོར་རྗེ་འདི་སྙུན་གཞི་ཟས་དུག་གི་རྣམ་པ་ལྟ་བུས་ཚབས་ཆེར་བསྙུན་པར་བརྟེན། དེ་མན་ཆད་ཀྱི་ཁྲིད་རྣམས་གསན་མ་ཐུབ། དེ་ནས་ཞལ་དཀར་བླ་སྨན་ལ་སོགས་བསྟེན་ཏེ་སྨན་དཔྱད་དང་དུག་བཅོས་ལ་སོགས་པ་མང་དུ་མཛད།
སྙིང་རི་ནས་མཐུ་སྟོབས་ཀྱི་དབང་ཕྱུག་ཁྲི་ཆེན་པདྨ་བདུད་འདུལ་མཐུ་སྟོབས་རྒྱལ་མཚན་པའང་ངོར་དུ་སྤྱན་དྲངས་ཏེ། སྨིན་གླིང་པའི་སྒྲུབ་ཐབས་འདོད་བུམ་ལས་བྱུང་བའི་ཆོས་དབང་ལུགས་ཀྱི་དྲང་སྲོང་ལོཀྟྲིའི་རིག་གཏད་དང༌།
གནུབས་ལུགས་ཀྱི་ལེགས་ལྡན་སྟག་ཞོན་ནག་པོའི་རྗེས་སུ་གནང་བ། ལས་འབྲེལ་ལུགས་ཀྱི་གཟའ་བདུད་ཀྱི་སྲོག་དབང༌། དེ་དང་འབྲེལ་བར་གཟའི་བྱད་འགྲོལ་དུག་དབྱུང་དང་བཅས་པ།
རྟ་མགྲིན་ཡང་གསང་ཁྲོས་པ་ལྷ་དགུའི་དབང༌། པད་གླིང་ལུགས་ཀྱི་ཕྱག་རྡོར་དྲེགས་འདུལ་དང༌། ཚེ་དབང་རྡོ་རྗེ་ཕྲེང་བ། ཞང་ཁྲོམ་གཏེར་བྱོན་བྱད་འགྲོལ་གསེར་གྱི་ལྡེ་མིག་དང༌།
ཚར་ཆེན་གྱི་ཡིག་སྟེང་ནས་གནོད་སྦྱིན་བེཀྩེ་འཁོར་མང་གི་རྗེས་གནང་བཅས་གསན། གཞན་ཡང་གཟའ་བཅོས་དང་དུག་བཅོས་ཀྱི་རིགས་མང་དུ་ཞུ་བར་མཛད། ཡང་སྐབས་ཤིག་སྙིང་རིར་ཕེབས་ཏེ། ཁྲི་ཆེན་དེ་ཉིད་ལས་གཟའ་བཅོས་དང་དུག་བཅོས་ལ་སོགས་པའི་རིམ་གྲོའི་རིགས་མང་དུ་ཞུ་བ་སོགས་མཛད་ཀྱང་ལོ་བཞི་ཙམ་གྱི་བར་ལ་སྙུན་གཞི་དེ་སེལ་མ་ཐུབ།
དེའི་རྐྱེན་གྱིས་སྐུ་གཟུགས་ཀྱི་ཤེད་ཤོར་ཞིང་སྐུ་ཤའང་ཧ་ཅང་སྲབ་པར་སོང༌།
ཐུགས་རབ་ཀྱང་དེ་

ཕྱིན་ཆད་སྔར་དང་མི་འདྲ་བར་ཅུང་ཟད་འགྲིབ་པ་ཡིན་གསུངས། དགུང་ལོ་ཉེར་གཉིས་པའི་ནང་སྙུན་གཞི་ཅུང་ཟད་དྭངས་པའི་སྐབས་ཤིག་བསྐྱེད་རྫོགས་ཀྱི་བསྒོམ་བྱའི་དོན་རྣམས་བྱམས་པ་བསོད་ནམས་དཔལ་འབྱོར་ལས་བཀའ་ཁྲིད་དཔྱིས་ཕྱིན་པར་ཞུ་བར་མཛད་དེ།
འབྱུང་འདུལ་གྱི་བསྙེན་པ་བཅུ་ཆའི་སྦྱིན་སྲེག་དང་བཅས་པ་དང༌། ཁྱད་པར་ལོ་དེའི་ཧོར་ཟླ་དགུ་པ་ནས་བཟུང་སྟེ་ཟླ་བ་བདུན་གྱི་བར་ལ། དཔལ་ཀྱེ་རྡོ་རྗེའི་གཞིའི་བསྙེན་པ་བཅུ་ཆའི་སྦྱིན་སྲེག་དང་བཅས་པ་སྟན་ཐོག་གཅིག་ཏུ་ཚང་བར་མཛད།
དགུང་གྲངས་ཉེར་གསུམ་པའི་སྟོན་མཇུག་དེར། ཁམས་ནས་ཁུ་བོ་མཁན་ཆེན་མཆོག་གི་ཕྱག་མཛོད་ཡོན་ཏན་རྒྱ་མཚོ་དཔོན་འཁོར་རྣམས་ཀྱང་འབུལ་སྐྱེལ་དང་དགེ་འདུན་ལ་བསྙེན་བཀུར་སྟོབ་པའི་ཆེད་དུ་བར་ཆད་མེད་པར་ངོར་དུ་འབྱོར།
ལོ་དེའི་ཧོར་ཟླ་བཅུ་གཉིས་པའི་ནང་རྗེ་འདི་དབུས་ཕྱོགས་ཀྱི་གནས་ཁྱད་པར་ཅན་རྣམས་མཇལ་བའི་ཆེད་དུ་ངོར་ནས་ཆིབས་བཏེག
།མར་ལམ་པཎ་ཆེན་དགེ་འདུན་གྲུབ་པས་ཕྱགས་བཏབ་པའི་ཆོས་གྲྭ་ཆེན་པོ་བཀྲ་ཤིས་ལྷུན་པོའི་རྟེན་གསུམ་རྣམས་ཞིབ་མཇལ་དང༌། དེ་ནས་རིམ་གྱིས་ལམ་བར་གྱི་དགོན་ཁག་རྣམས་མཇལ་བཞིན་པའི་སྒོ་ནས་ལྷ་ལྡན་དུ་ཕེབས་ཏེ་འཇིག་རྟེན་ཀུན་གྱི་མཆོད་སྡོང་བླ་ན་མེད་པ་ཇོ་ཤཱཀ་རྣམ་གཉིས་ཀྱི་གཙོས་པའི་རྟེན་གསུམ་ཡོངས་སུ་རྫོགས་པ་ཞིབ་མཇལ་དང༌།
ཡེར་པ། དགའ་ལྡན། བསམ་ཡས། གདན་ས་མཐིལ།
ཟངས་རི་མཁར་དམར། རྩེ་ཐང༌། ཡར་ཀླུངས་སྐོར། འཕྱོང་རྒྱས་རི་བོ་བདེ་ཆེན་སོགས་བརྒྱུད་ཡར་འབྲོག་མཚོ་སྐོར་མཛད་དེ་ཡར་འབྲོག་སྐོར་གྱི་དགོན་སྡེ་ཁག་ལ་སོགས་པ་མདོར་ན་དབུས་ཕྱོགས་ཀྱི་གནས་ཁྱད་པར་ཅན་རྣམས་དང༌།
དགོན་སྡེ་ཁག་ལ་སོགས་པའི་རྟེན་གསུམ་ཐམས་ཅད་དད་པའི་སྤྱན་གྱིས་ལེགས་པར་མཇལ་ཏེ། མེ་ཏོག་བདུག་སྤོས་མར་མེ་དྲི་མཆོག་ཞལ་ཟས་ལ་སོགས་པའི་མཆོད་པ་དང༌། སྙན་དར་ཕོན་

ཆེ་བ། རྟེན་གཙོ་ཆེ་བ་འགའ་ཞིག་ལ་ཞལ་གསེར་གསོལ་བ་ལ་སོགས་པ་མཆོད་པའི་སྤྲིན་ཕུང་རྒྱས་པར་དཀྲིགས་པའི་སྒོ་ནས་བསོད་ནམས་ཀྱི་མྱུ་གུ་སྐྱེད་བསྲིངས་ཤིང༌། ཁྱད་པར་བསྟན་འགྲོ་ཡོངས་ལ་སྨན་པའི་སྨོན་ལམ་རྣམ་པར་དག་པའི་ས་བོན་རྨ་མེད་པ་ཡང་ནས་ཡང་དུ་འདེབས་པར་མཛད་དོ།
།དེ་ནས་རིམ་གྱིས་རྒྱལ་རྩེ་དང་ཞྭ་ལུ་སོགས་སུ་ཕེབས་ནས། དེ་དག་ཏུ་ཡོད་པའི་དགོན་ཁག་སོ་སོའི་རྟེན་གསུམ་རྣམས་ཞིབ་མཇལ་དང༌།
མཆོད་འབུལ་སོགས་རྒྱས་པར་མཛད་དེ་ཨེ་ཝྃ་དུ་ཕེབས། དེ་ནས་སྐབས་འགར་གཞིས་རྩེ། ཆུ་མིག །སྲད་རྣམས་སུ་ཁྲོམ་དབང་སྩལ་དུ་ཚར་ཁ་ཤས་བྱོན་པ་དང༌། སྐུ་གཟུགས་ཀྱི་འཕྲོད་བཞེས་སུ་རྟ་ནག །ཚ་རོང༌།
མང་མཁར་རྣམས་སུ་ཆུ་ཚན་ལ་ཚར་ཁ་ཤས་ཕེབས་པ་མ་གཏོགས་ངོར་རང་དུ་བཞུགས། མཁས་བཙུན་བཟང་གསུམ་གྱི་ཡོན་ཏན་དུ་མ་ལ་དབང་བསྒྱུར་བའི་ཕན་ཁང་ཞབས་དྲུང་རིན་པོ་ཆེ་དཔལ་ལྡན་རིན་ཆེན་ཆོས་མཛོད་ཀྱི་དྲུང་ནས།
ཁ་ཆེ་པཎ་ཆེན་ནས་བརྒྱུད་པའི་འཇམ་དཀར་མ་ཏི་ལུགས་ཀྱི་རྗེས་སུ་གནང་བ་དང༌། བྱ་རྒྱུད་རྡོ་རྗེའི་རིགས་ཀྱི་གཙོ་བོ་སློབ་དཔོན་ཛེ་ཏཱ་རིས་བཀྲལ་བའི་རྡོ་རྗེ་མི་འཁྲུགས་པ་ལ་བཀྲ་ཤིས་ལྷ་མོ་བརྒྱད་ཀྱིས་བསྐོར་བའི་དཀྱིལ་འཁོར་དུ་དབང་བསྐུར་བ།
ས་ལུགས་ཀྱི་དམེ་བརྩེགས་དུད་ཀའི་རྗེས་སུ་གནང་བ། ཁམས་གསུམ་དབང་དུ་སྡུད་པའི་རིགས་བྱེད་མ་ངོར་ལུགས་ཐུན་མོང་མ་ཡིན་པའི་རྗེས་སུ་གནང་བ།
ཕ་རྒྱུད་ཞེ་སྡང་ཅན་འདུལ་བར་བྱེད་པ་དཔལ་རྡོ་རྗེ་འཇིགས་བྱེད་རྭ་ལུགས་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌། འཆི་བདག་ལས་ཀྱི་གཤིན་རྗེ་དམ་ཅན་ཆོས་ཀྱི་རྒྱལ་པོ་ལྷ་བཅུ་གསུམ་གྱི་རྗེས་སུ་གནང་བ།
བ་རི་ལུགས་ཀྱི་སྒྲུབ་ཐབས་བརྒྱ་རྩར་གྲགས་པའི་རྗེས་གནང་རིགས་མཐུན་ཕྱོགས་གཅིག་ཏུ་བསྡེབས་པའི་རྗེས་སུ་གནང་བ་བདུན་ཅུ་དོན་བརྒྱད་དང༌། དེའི་རྗེས་

གནང་གི་ཡི་གེ་དཀོན་མཆོག་ལྷུན་གྲུབ་ཀྱིས་མཛད་པའི་ལུང་དང་བཅས་པ་དང༌། མཁས་པའི་དབང་པོ་རབ་དཀར་བླ་མ་ལྷུན་གྲུབ་ཏིང་འཛིན་གྱི་དྲུང་ནས། འཕགས་ཡུལ་གྱི་པཎ་གྲུབ་རྒྱ་མཚོའི་གཙུག་རྒྱན་སློབ་དཔོན་ཨ་བྷ་ཡཱ་ཀ་ར་གུཔྟ་སྟེ་འཇིགས་མེད་འབྱུང་གནས་སྦས་པ་ཞེས་ཡོངས་སུ་གྲགས་པའི་ཞལ་སྔ་ནས་ལེགས་པར་བཀྲལ་བའི་རྡོ་རྗེ་ཕྲེང་བ་ནས་བྱུང་བའི་དཀྱིལ་འཁོར་བཞི་བཅུ་ཞེ་གཉིས་དང༌།
དེའི་སྟེང་དུ་པཎྜི་ཏ་དཱརྤ་ཎ་ཨཱ་ཙརྻ་ཞེས་པ་འགྲོ་བའི་མེ་ལོང་དུ་གྲགས་པས་མཛད་པའི་ཀྲི་ཡ་ས་མུཙྪ་སྟེ་རྡོ་རྗེ་སློབ་དཔོན་གྱི་བྱ་བ་ཀུན་ལས་བཏུས་པའི་བསྟན་བཅོས་ནས་བྱུང་བའི་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་ཏེ།
མདོར་ན་དཀྱིལ་འཁོར་བཞི་བཅུ་རྩ་ལྔའི་རས་བྲིས་ཀྱི་དཀྱིལ་འཁོར་ཆེན་པོར་དབང་བསྐུར་བ་རྣམས་ལེགས་པར་གསན། གཞན་ཡང་དེ་སྐབས་རྣམས་སུ་ཀུན་རིག་གི་བསྙེན་པ་ཟླ་བ་གསུམ་བཅུ་ཆའི་སྦྱིན་སྲེག་དང་བཅས་པ་དང༌།
འཇིགས་བྱེད་ཀྱི་བསྙེན་པ་ཟླ་བ་གསུམ་ཁ་སྐོང་གི་སྦྱིན་སྲེག་དང་བཅས་པ། མགོན་དཀར་གྱི་སྐུ་མཚམས་ཟླ་བ་གཅིག་དང་བཅས་པ་བཞུགས། སམྦུ་ཊའི་ཆོ་ག་ཐུགས་འཛིན་བསྐྱངས་ཏེ་གཙུག་ལག་ཏུ་སྒྲུབ་མཆོད་གསུང་དུ་ཚར་གཅིག་ཙམ་བྱོན།
ཨེ་ཝྃ་པའི་སྒྲུབ་མཆོད་ཆེན་མོའི་སྐབས་བདེ་མཆོག་གི་ཚོན་བླུགས་པའང་ལོ་ཁ་ཤས་མཛད། དགུང་ལོ་ཉེར་བདུན་པ་རྔ་ཆེན་གྱི་ལོར་ས་སྐྱ་ནས་བདག་ཆེན་འཇམ་པའི་དབྱངས་མཐུ་སྟོབས་ནུས་པའི་དབང་ཕྱུག་འགྲོ་མགོན་དབང་སྡུད་སྙིང་པོ་དབུས་ཕེབས་མཛད་པའི་མར་ལམ་ངོར་དུ་ཕེབས།
སྔ་ཕྱིར་ཕེབས་བསུའི་ཚོགས་མང་པོ་དང༌། དགེ་འདུན་གྱི་སེར་སྦྲེང་གི་བཀོད་པ་མཚར་ཞིང་ཡིད་དུ་འོང་བ་དང་བཅས་པས་མདུན་བདར་ཏེ་སྤྱན་དྲངས།
ཨེ་ཝྃ་པའི་ཟུར་བཞི་བླ་ཁག་རྣམས་ཀྱིས་རང་རང་གི་འབྱོར་སྟོབས་དང་བསྟུན་པའི་བསྙེན་བཀུར་དང་འབུལ་བ་རྒྱ་ཆེན་བསྟབས་ཤིང་ཆོས་ཀྱི་འབྲེལ་པ་རེའང་

ཞུས། གཙུག་ལག་ཏུ་གྲྭ་མང་ལ་གནས་བརྟན་བཅུ་དྲུག་གི་རྗེས་སུ་གནང་བ་སྩལ་ཏེ་སྐལ་བ་བཟང་པོའི་མེ་ཏོག་རྒྱས་པར་མཛད། རྗེ་འདི་སྐུ་མཆེད་ནས་ཀྱང་ཐར་རྩེར་གདན་ཞུས་ཐོག་ཞག་གཅིག་བཞུགས་པར་ཞུས་ཏེ་དཔོན་འཁོར་ཚང་མར་བསྙེན་བཀུར་གྱ་ནོམ་པ་དང༌།
དངོས་འབུལ་གྱི་ཚོགས་ཤིན་ཏུ་གཏོས་ཆེ་བར་ཕུལ། དེ་སྐབས་བདག་ཆེན་འཇམ་པའི་དབྱངས་དེས་སོ་སོའི་མོས་པའི་ཡོལ་གོ་དང་འཚམས་པར་ཆོས་ཀྱི་བདུད་རྩི་སྩལ་བ་ཐམས་ཅད་རྗེ་འདིས་གསན་པར་མཛད་དེ།
བྱ་རྒྱུད་དེ་བཞིན་གཤེགས་པའི་རིགས་ཀྱི་གཙོ་བོ་ཐུབ་པ་གནས་བརྟན་བཅུ་དྲུག་གི་རྗེས་སུ་གནང་བ་དང༌། མ་གཅིག་གྲུབ་པའི་རྒྱལ་མོས་དཔལ་འཁོར་ལོ་སྡོམ་པའི་རྒྱུད་མངོན་བརྗོད་འབུམ་པ་ལ་བརྟེན་ནས་བཀྲལ་བའི་ཚེ་དཔག་མེད་ལྷ་གཅིག་བུམ་གཅིག་གི་བྱིན་རླབས་དབང་བཞིའི་ཚུལ་དུ་བསྐུར་བ།
གྲུབ་ཆེན་ཐང་སྟོང་པ་ནས་བརྒྱུད་པའི་ཚེ་རྟ་ཟུང་འབྲེལ་གྱི་དབང་བསྐུར་བ།
གུ་རུ་ཆོས་དབང་གིས་ཟབ་གཏེར་ནས་སྤྱན་དྲངས་པའི་ཕྱག་རྡོར་གཏུམ་པོ་ཁྱུང་ལྔའི་རྗེས་སུ་གནང་བ། མངའ་བདག་ཉང་ཉི་མ་འོད་ཟེར་གྱིས་ཟབ་གཏེར་ནས་སྤྱན་དྲངས་པའི་གུ་རུ་དྲག་དམར་གྱི་དབང་ཡོངས་སུ་རྫོགས་པ།
རིག་འཛིན་རྒོད་ཀྱི་ལྡེམ་འཕྲུ་ཅན་གྱིས་ཟབ་གཏེར་ནས་སྤྱན་དྲངས་པའི་ཚེ་སྒྲུབ་འཆི་མེད་ལྕགས་ཀྱི་སྡོང་པོའི་དབང་བསྐུར་བ། རྒྱ་ཞང་ཁྲོམ་རྡོ་རྗེ་འོད་འབར་གྱི་གཏེར་བྱོན་བྱད་འགྲོལ་གསེར་གྱི་ལྡེ་མིག་ཏུ་གྲགས་པ་རྣམས་གསན།
བདག་ཆེན་ཆོས་ཀྱི་རྒྱལ་པོ་དེ་ཨེ་ཝྃ་དུ་ཞག་བརྒྱད་ཙམ་བཞུགས་ནས། སླར་ཡང་ཕེབས་སྐྱེལ་གྱི་ཚོགས་དང་བཅས་ཏེ་དབུས་ཕྱོགས་སུ་ཆིབས་ཀྱི་གདོང་བསྒྱུར།
དགུང་ལོ་ཉེར་དགུ་པ་ཤིང་བྱི་ལོར་མཁན་ཆེན་ངག་དབང་དམ་ཆོས་བྱང་དུ་འགྲོ་དོན་ལ་ཁྱུག་ཙམ་ཕེབས་སྐབས། རྗེ་འདིས་མཁན་ཚབ་མཛད་དེ་སྒྲུབ་མཆོད་ཀྱི་དབུ་བཞུགས་སོགས་མཛད། སླར་མཁན་ཆེན་དེ་ཉིད་བྱང་ནས་ཚུར་ཕེབས་བསྟུན་ལོ་དེའི་ཧོར་ཟླ་བཅུ་གཉིས་པའི་ཚེས་བཅུ་

གཉིས་ཉིན་གངས་ལྗོངས་བསོད་ནམས་ཀྱིས་མ་ཟིན་པར་མཁན་རིན་པོ་ཆེ་ངག་དབང་དམ་ཆོས་པ་གང་ཉིད་གློ་བུར་དུ་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས། དེ་ལ་བརྟེན་ནས་ཨེ་ཝྃ་པའི་བླ་ཁག་ཁང་ཚན་དང་བཅས་པ་ཐམས་ཅད་ཀྱིས་དཔོན་སློབ་རིན་པོ་ཆེ་བྱམས་པ་བསོད་ནམས་དཔལ་འབྱོར་མཁན་པོར་མངའ་གསོལ།
རྗེ་འདིས་དེ་སྐབས་ཀུན་ཏུ་སྤྱིར་ཐར་རྩེ་རང་ཡང་བླ་བྲང་ཤིན་ཏུ་ཉག་ཕྲ་བའི་འོ་བརྒྱལ་གང་ཆེ་ལ་བརྟེན་ནས་དེའི་ཐུགས་འགན་གྱི་ཁུར་ཡང་ལྷུར་བཞེས་མཛད་དགོས་པ་ཡིན་མོད།
འོན་ཀྱང་གཙོ་བོར་ཡང་ན་ཕྱག་དཔེའི་གཟིགས་རྟོག །ཡང་ན་དེ་དག་གི་དོན་ལ་བསམ་བྱུང་གི་རིག་པས་དཔྱད་པ། ཡང་ན་ཐོས་བསམ་གྱིས་སྒྲོ་འདོགས་ཆོད་པའི་དོན་རྣམས་སྒོམ་པས་ཉམས་སུ་བཞེས་པ།
དེར་མ་ཟད་བཤད་མ་ཐག་པ་ལྟར་གྱི་སྐུ་མཚམས་སོགས་བཞུགས་པ། སྐུ་མཚམས་མ་བཞུགས་ཀྱང་ལམ་དུས་ཀྱི་དབང་གི་ཆུ་བོ་མ་ནུབ་པས་གཙོ་བྱས་པའི་དཔལ་ལྡན་ས་སྐྱ་པའི་ཆག་མེད་རྣམ་པ་བཞི་དང༌།
གོང་དུ་ཡི་དམ་ལྷའི་ལྗགས་བསྙེན་སོང་རིགས་ཀྱི་བདག་བསྐྱེད་བཟླས་པ་དང་བཅས་པ། ཡི་དམ་དང་ཆོས་སྲུང་ནོར་ལྷའི་རིགས་མང་པོ་ལ་གཏོར་མ་འབུལ་བ་སོགས་མདོར་ན་ཆོས་བརྒྱད་ཀྱིས་བྲན་བཞིན་དུ་བཀོལ་བའི་མཚམས་པར་མིང་བཏགས་པ་ཕལ་མོ་ཆེས་འགྲན་དུ་མི་བཟོད་པའི་ཐུགས་དམ་ཁོ་ན་ལ་བཞུགས་པ་སོགས་ཆོས་མཐུན་གྱི་བྱ་བ་འབའ་ཞིག་ལས་དུས་སྐད་ཅིག་ཀྱང་གཡེལ་བ་མི་མངའ།
གཞན་ཡང་གདུལ་བྱ་སོ་སོའི་བསམ་པ་དང་མཐུན་པར་རྗེ་རང་གིས་གང་གསན་པའི་ཆོས་ཐམས་ཅད་ཀྱང་ལན་གྲངས་མང་པོའི་བར་དུ་སྩལ་ཞིང༌། དེ་དག་ཀྱང་ལས་སླ་དང་རྩིང་སྤྱོད་དུ་མ་སོང་བར་ཕྱག་ལེན་ཕྲོ་མོ་ཚུན་ཆད་ཀྱང་མ་འདྲེས་པར་མཛད་དོ།
།དེ་ནས་རྗེ་འདི་དགུང་ལོ་སུམ་ཅུ་པ་ཤིང་གླང་ཧོར་ཟླ་དགུ་པའི་ནང་ཁུ་བོ་མཁན་ཆེན་དམ་པའང་མདོ་ཁམས་

སྡེ་དགེའི་ཕྱོགས་ནས་ཡར་ཕེབས་ཏེ། ཨེ་ཝྃ་པ་སྤྱི་དང་བྱེ་བྲག་རྗེ་འདི་སྐུ་མཆེད་ནས་སྔ་ཕྱིར་ཕེབས་བསུའི་རིགས་མང་པོ་དང༌། དགོན་པའི་སེར་སྦྲེང་གི་ཚོགས་དང་བཅས་པས་སྤྱན་དྲངས་ཏེ་ཨེ་ཝྃ་དུ་ཕེབས།
གོང་དུ་རྗེ་དེ་ཉིད་ཀྱི་རྣམ་ཐར་དུ་གསལ་བ་ལྟར་གྱི་ལྷ་དང་བླ་མའི་ཚོགས་ལ་མཆོད་འབུལ་དང༌། དགེ་འདུན་ལ་བསྙེན་བཀུར་སོགས་རྒྱ་ཆེ་བར་མཛད། དེ་སྐོར་གྱི་ཐུགས་བྲེལ་ཆོད་བསྟུན་ཁུ་བོ་མཁན་ཆེན་མཆོག་དང་རྗེ་འདི་ལྷན་རྒྱས་ནས་ཐར་རྩེ་རང་གི་ལྷ་ཁང་ཁག་ཐམས་ཅད་ལ་རབ་གནས་རྒྱས་པར་མཛད།
དགུང་གྲངས་སོ་གཅིག་པ་མེ་སྟག་ཧོར་ཟླ་བདུན་པའི་ནང་ཁུ་བོ་མཁན་ཆེན་རྡོ་རྗེ་འཆང་མང་མཁར་ཆུ་ཚན་དུ་ཆིབས་བསྐྱོད་བསྐྱངས།
རྗེ་འདིས་དེ་བར་ལ་འཇམ་དཀར་མ་ཏི་ལུགས་ཀྱི་སྐུ་མཚམས་ཟླ་བ་གཅིག་བཞུགས། དེ་ནས་ལོ་དེའི་ཧོར་ཟླ་བཅུ་གཉིས་པའི་ཡར་ཚེས་ནས་བཟུང་སྟེ་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་ཀྱི་དྲུང་ནས་དབང་ལུང་ཕལ་ཆེ་བ་བུམ་པ་གང་བྱོའི་ཚུལ་དུ་རྗེ་འདི་སྐུ་མཆེད་གཉིས་ཆར་གྱིས་གསན་པར་མཛད་ཅེས་ཐོས་སོ།
།དེའང་མདོ་སྔགས་གཉིས་ཀྱི་ནང་ནས་ཆེས་མཆོག་ཏུ་གྱུར་པ་གསང་སྔགས་རྡོ་རྗེ་ཐེག་པ་ལ་རྒྱུད་སྡེ་རིན་པོ་ཆེ་རྣམ་པ་བཞིར་བཞུགས་པའི་ནང་ནས།
དང་པོ་བྱ་རྒྱུད་ཀྱི་སྐོར་ལ། དེ་བཞིན་གཤེགས་པའི་རིགས་ཀྱི་གཙོ་བོ་སྨན་བླ་མཆེད་བདུན་གྱི་རྗེས་སུ་གནང་བ་དང༌། དེའི་ཡིག་ཆ་ཐར་པཎ་གྱིས་མཛད་པའི་ལུང༌།
སངས་རྒྱས་ཀླུ་དབང་རྒྱལ་པོ་ལྷ་ལྔའི་རྗེས་སུ་གནང་བ་དང༌། དེའི་སྒྲུབ་སྐོར་འཕགས་པ་ཀླུ་སྒྲུབ་ཀྱིས་མཛད་པ། སྒྲུབ་ཐབས་བཅོམ་ལྡན་རལ་གྲིས་མཛད་པ། བསྟོད་པ་རོང་སྟོན་གྱིས་མཛད་པ།
སྒྲུབ་རྗེས་ངག་དབང་མཆོག་ལེགས་རྡོ་རྗེས་མཛད་པ། ཆར་འབེབས་དཔལ་ལྡན་ཆོས་སྐྱོང་གིས་མཛད་པ་རྣམས་ཀྱི་ལུང༌། ཇོ་བོ་རྗེ་ནས་བརྒྱུད་པའི་ཐུབ་པ་གནས་བརྟན་བཅུ་དྲུག་གི་རྗེས་སུ་གནང་བ་དང༌།
དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་

མཛད་པའི་ལུང༌། གསང་བ་སྤྱི་རྒྱུད་ནས་གསུངས་པའི་དེ་བཞིན་གཤེགས་པའི་རིགས་ཀྱི་བདག་པོ་རིགས་གསུམ་སྤྱིའི་དཀྱིལ་འཁོར་དུ་དབང་བསྐུར་བ་དང༌། དེའི་ཡིག་ཆ་ཐར་རྩེ་པན་ཆེན་ནམ་མཁའ་དཔལ་བཟང་གིས་མཛད་པའི་ལུང༌།
འཇམ་དཔལ་དཀར་པོ་མ་ཏི་ལུགས་ཀྱི་རྗེས་སུ་གནང་བ་དང༌། དེའི་བསྟོད་པ་པཎྜི་ཏ་མ་ཏིས་མཛད་པ། སྒྲུབ་སྐོར་རྒྱ་སྟོན་ཀུན་དགའ་བརྩོན་འགྲུས་ཀྱིས་མཛད་པ། སྒྲུབ་ཐབས་དང་རྗེས་གནང་གི་ཡི་གེ་ཐར་པཎ་གྱིས་མཛད་པ།
སྨོན་ལམ་པཎྜི་ཏ་རིག་པའི་ཁུ་བྱུག་གིས་མཛད་པར་གྲགས་པ། སྦྱིན་སྲེག་སངས་རྒྱས་ཕུན་ཚོགས་ཀྱིས་མཛད་པ་རྣམས་ཀྱི་ལུང༌། འཇམ་དབྱངས་དང་ས་པཎ་སྦགས་ཏེ་སྒྲུབ་པའི་བྱིན་རླབས་དང༌།
དེའི་ཡིག་ཆ་ངག་དབང་ཆོས་གྲགས་དང༌། ཚོགས་བསག་པ་ཀུན་དགའ་ཚུལ་ཁྲིམས་ཀྱིས་མཛད་པའི་ལུང༌། འཇམ་པའི་དབྱངས་ལ་བསྟོད་པ་གང་བློ་མ་ལ་བརྟེན་པའི་འཇམ་དཔལ་ཡེ་ཤེས་ཡོན་ཏན་བཟང་པོའི་རིག་གཏད།
དེ་བཞིན་གཤེགས་པའི་རིགས་ཀྱི་ཡུམ་འཕགས་མ་རིག་པ་ཆེན་མོའམ་གཟའ་རྣམས་ཀྱི་ཡུམ་དུ་གྲགས་པ་གཙོ་འཁོར་རྣམས་ཀྱི་རྗེས་སུ་གནང་བ་དང༌། དེའི་ཡིག་ཆ་ངག་དབང་མཆོག་ལེགས་རྡོ་རྗེས་མཛད་པ། བསྟོད་པ་བསྟན་འཛིན་རྡོ་རྗེས་མཛད་པ་བཅས་ཀྱི་ལུང༌།
དེ་བཞིན་གཤེགས་པའི་རིགས་ཀྱི་གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་སུ་གནང་བ་དང༌། དེའི་བསྟོད་པ་ངོར་ཆེན་རྡོ་རྗེ་འཆང་གིས་མཛད་པ། སྒྲུབ་རྗེས་དཀོན་མཆོག་ལྷུན་གྲུབ་ཀྱིས་མཛད་པ།
བརྒྱུད་འདེབས་མུས་ཆེན་སངས་རྒྱས་རིན་ཆེན་གྱིས་མཛད་པ་ཁ་སྐོང་དང་བཅས་པ། སྦྱིན་སྲེག་དཔལ་ལྡན་དོན་གྲུབ་ཀྱིས་མཛད་པ་རྣམས་ཀྱི་ལུང༌། གཙུག་ཏོར་གདུགས་དཀར་གྱི་བྱད་འགྲོལ་རྨོར་ཆེན་པའི་ཡིག་ཆའི་སྟེང་ནས་ལུང་དང་བཅས་པ།
དེ་བཞིན་གཤེགས་པའི་རིགས་ཀྱི་ཁྲོ་བོ་གཙུག་ཏོར་འབར་བའི་རྗེས་གནང་བྱད་འགྲོལ་

དང་བཅས་པ། དེའི་ཡིག་ཆ་ཞུ་ཆེན་ཚུལ་ཁྲིམས་རིན་ཆེན་གྱིས་མཛད་པའི་ལུང༌། ཁྲོ་རྒྱལ་མི་གཡོ་བ་དཀར་པོའི་རྗེས་སུ་གནང་བ་དང༌། དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང༌། བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་དཀོན་མཆོག་ལྷུན་གྲུབ་པས་མཛད་པ། ཐར་རྩེ་པཎ་ཆེན་གྱིས་མཛད་པའི་དབང་གི་མཚམས་སྦྱོར་དང༌། རབ་གནས་བྱ་ཚུལ།
སྦྱིན་སྲེག་སངས་རྒྱས་ཕུན་ཚོགས་ཀྱིས་མཛད་པ། ཚེ་སྒྲུབ་ཀྱི་གདམས་པ་ཟབ་མོ་ཐུན་མོང་མ་ཡིན་པ་སྔགས་འཆང་ཀུན་དགའ་རིན་ཆེན་གྱིས་མཛད་པ་རྣམས་ཀྱི་ལུང༌། ཚེ་དཔག་མེད་འཆི་མེད་རྔ་སྒྲ་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌།
དེའི་ཡིག་ཆ་ཐར་པཎ་གྱིས་མཛད་པ། དེའི་ལྷན་ཐབས་སངས་རྒྱས་ཕུན་ཚོགས་ཀྱིས་མཛད་པ་བཅས་ཀྱི་ལུང༌། གྲུབ་ཆེན་མི་ཏྲ་ཛོ་ཀིས་བཀྲལ་བའི་ཚེ་དཔག་མེད་དཀར་པོའི་རྗེས་སུ་གནང་བ་དང༌།
དེའི་ཡིག་ཆ་དཀོན་མཆོག་ལྷུན་གྲུབ་དང་ཞུ་ཆེན་ཚུལ་ཁྲིམས་རིན་ཆེན་གྱིས་མཛད་པ། ཁྲོ་ཕུ་ལོ་ཙཱ་བས་མཛད་པའི་འཆི་བ་བསླུ་བའི་མན་ངག་དང༌། ཞུ་ཆེན་གྱིས་མཛད་པའི་ཁ་འབར་མ་དཀར་མོའི་འཆི་བསླུ་དང་བཅས་པ་རྣམས་ཀྱི་ལུང༌།
པདྨའི་རིགས་ཀྱི་བདག་པོ་འཕགས་པ་བཅུ་གཅིག་ཞལ་གཙོ་རྐྱང་གི་རྗེས་སུ་གནང་བ་དང༌། དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པ། སྨྱུང་གནས་ཀྱི་ཆོ་ག་ཞུ་ཆེན་གྱིས་མཛད་པ་བཅས་ཀྱི་ལུང༌།
སྐྱེར་སྒང་ལུགས་ཀྱི་ཐུགས་རྗེ་ཆེན་པོ་གཙོ་འཁོར་གསུམ་པའི་རྗེས་སུ་གནང་བ་དང༌། དེའི་ཡིག་ཆ་ཐར་པཎ་གྱིས་མཛད་པ། ལས་ཁ་ཚར་སངས་རྒྱས་ཕུན་ཚོགས་ཀྱིས་མཛད་པ།
ཐུགས་རྗེ་ཆེན་པོ་དང་ཕྱག་རྒྱ་ཆེན་པོ་ཟུང་འཇུག་ཏུ་ཉམས་སུ་ལེན་ཚུལ་དཀོན་མཆོག་ལྷུན་གྲུབ་ཀྱིས་མཛད་པ་རྣམས་ཀྱི་ལུང༌། འཇིག་རྟེན་དབང་

ཕྱུག་སེང་གེ་སྒྲའི་རྗེས་སུ་གནང་བ་དང༌། དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པ། གདོན་སྒྲོལ་གྱི་ཆོ་ག་ཐར་པཎ་དང༌། སྔགས་འཆང་ཀུན་དགའ་བསོད་ནམས་ཀྱིས་མཛད་པ། སེང་གེ་སྒྲའི་ཆར་འབེབས་འདམ་ཐོག་བསྟན་འཛིན་རྡོ་རྗེས་མཛད་པ་རྣམས་ཀྱི་ལུང༌།
པདྨའི་རིགས་ཀྱི་ཡུམ་སྒྲོལ་དཀར་ཡིད་བཞིན་འཁོར་ལོ་ཐུན་མོང་དང༌། ཐུན་མོང་མ་ཡིན་པའི་རྗེས་སུ་གནང་བ། །ཚར་ཆེན་གྱིས་མཛད་པའི་ཚེ་ཁྲིད་ཟླ་བའི་ཆུ་རྒྱུན་གྱི་སྙིང་པོ་དང༌།
དེའི་ལྷན་ཐབས་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཡིག་ཆ་བཅས་ཀྱི་སྟེང་ནས་ཉམས་ཁྲིད་ཟབ་མོ་ཡོངས་སུ་རྫོགས་པ། སྒྲོལ་དཀར་སྒྲུབ་ཐབས་སློབ་དཔོན་ངག་གི་དབང་ཕྱུག་གྲགས་པས་མཛད་པའི་འཆི་བདག་བསླུ་བའི་རྟོག་པ་ནས་ཕྱུང་བ་པཎྜི་ཏ་དོན་ཡོད་རྡོ་རྗེ་དང༌།
ལོ་ཙཱ་བ་བ་རིའི་འགྱུར། སྒྲོལ་དཀར་སྒྲུབ་ཐབས། གཏོར་མ། བུམ་ཆོག །སྲུང་འཁོར་བཅས་ཀྱི་ཡི་གེ
།བྲིས་པའི་སྲུང་འཁོར་གྱི་ཡི་གེ །བར་ཆད་ཞི་བར་བྱེད་པ། ལྟས་ངན་གཡང་དུ་བླང་བའི་མན་ངག །ངག་གི་བྱང་འགྲོལ་གྱི་ཡི་གེ་སློབ་དཔོན་པདྨ་ནག་པོས་མཛད་པ། སྒྲོལ་མའི་སྤྲུལ་པ་ཅེ་སྤྱང་སྔོན་མོའི་སྲུང་བ།
ཅེ་སྤྱང་སྔོན་མོའི་ལམ་སྲུང་གི་གསལ་བྱེད། རྗེས་གནང་གི་སྐབས་སུ་ཉེ་བར་མཁོ་བའི་ལོ་རྒྱུས་མཛད་བྱང་མེད་པ། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་ཐབས་རྗེས་གནང་བསྟོད་པ་དང་བཅས་པ།
འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་སྒྲོལ་དཀར་རྗེས་གནང་དང༌། དེའི་དམིགས་རིམ་སྐྱབས་ཡུལ་ཞིང་ཁམས་མ། སྦྱིན་སྲེག་བཀླགས་ཆོག་ཏུ་བཀོད་པ། དབང་ཕྱུག་རབ་བརྟན་གྱིས་མཛད་པའི་སྒྲུབ་ཐབས་དང༌།
སྒྲོལ་དཀར་སྦྱིན་སྲེག་མཁས་གྲུབ་སངས་རྒྱས་ཕུན་ཚོགས་པས་མཛད་པ་དང་བཅས་པ་རྣམས་ཀྱི་ལུང༌། ཇོ་བོ་ནས་བརྒྱུད་པའི་སྒྲོལ་མ་ཉི་ཤུ་རྩ་གཅིག་གི་

རྗེས་སུ་གནང་བ་དང༌། སྒྲོལ་མའི་ཕྱག་འཚལ་ཉེར་གཅིག་གི་སྒྲུབ་ཐབས་ཡིག་རྙིང་དང༌། དེའི་རྗེས་གནང་གི་ཆིངས་མཁན་ཆེན་ངག་དབང་ཆོས་གྲགས་ཀྱིས་མཛད་པ། སངས་རྒྱས་ཕུན་ཚོགས་ཀྱིས་མཛད་པའི་སྒྲོལ་མ་མཎྜལ་བཞི་ཆོག་དང་བཅས་པའི་ལུང༌།
བླ་མེད་དུ་གཏོགས་ཀྱང་འདིར་མཚན་བརྒྱ་རྩ་བརྒྱད་ཀྱི་ལུང་བླང་དགོས་པ་དང་སྡེ་ཚན་གཅིག་པའི་ཕྱིར་བྱ་རྒྱུད་ཀྱི་གྲས་སུ་བཞག་པ་གཉན་སྒྲོལ་ཡན་ལག་དྲུག་པའི་རྗེས་སུ་གནང་བ་དང༌།
དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པ། སྒྲོལ་མའི་མན་ངག་རྨི་ལམ་བརྟག་ཐབས་ཤིན་ཏུ་ཟབ་པ་ལྷ་མོ་ཤྲ་མ་ཎའི་སྒྲུབ་ཐབས་ཀུན་མཁྱེན་བཀྲ་ཤིས་རྣམ་རྒྱལ་དང༌། ས་ཆེན་ཀུན་དགའ་བློ་གྲོས་ཀྱིས་མཛད་པ་བཅས་ཀྱི་ལུང༌།
པདྨའི་རིགས་ཀྱི་ཁྲོ་བོ་རྟ་མགྲིན་ལྕགས་རལ་ཅན་ཟླ་རྒྱལ་ལུགས་སུ་གྲགས་པའི་རྗེས་སུ་གནང་བ་དང༌། དེའི་སྒྲུབ་ཐབས་ཟླ་བ་རྒྱལ་མཚན་གྱིས་མཛད་པ། ནད་གསོ་བ།
སྟེང་གདོན་གཟིར་བ། ལུས་སྲུང་བ། སེར་བ་སྲུང་བ། ཕྱིར་ཟློག་པ། རྗེས་གནང་ཡི་གེ་རྙིང་པ། ཐར་པཎ་གྱིས་མཛད་པའི་སྒྲུབ་རྗེས་རྣམས་ཀྱི་ལུང༌། པདྨའི་རིགས་ཀྱི་ཕོ་ཉ་མོ་དབྱངས་ཅན་མ་དཀར་མོའི་རྗེས་སུ་གནང་བ་དང༌།
དེའི་སྒྲུབ་རྗེས་ཐར་པཎ་གྱིས་མཛད་པ་ཁ་སྐོང་དང་བཅས་པའི་ལུང༌། རྡོ་རྗེའི་རིགས་ཀྱི་གཙོ་བོ་སློབ་དཔོན་ཛེ་ཏཱ་རིས་བཀྲལ་བའི་མི་འཁྲུགས་པ་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་དཀོན་མཆོག་ལྷུན་གྲུབ་ཀྱིས་མཛད་པ། དེའི་ཟུར་འདེབས་ཞུ་ཆེན་གྱིས་མཛད་པ། སྦྱིན་སྲེག་གི་ཆོ་ག་དཀོན་མཆོག་ལྷུན་གྲུབ་པས་མཛད་པ་རྣམས་ཀྱི་ལུང༌། རྡོ་རྗེའི་རིགས་ཀྱི་བདག་པོ་ཕྱག་རྡོར་གོས་སྔོན་ཅན་འགྲོ་བཟང་ལུགས་ཀྱི་རྗེས་སུ་གནང་བ།
རྣམ་འཇོམས་བ་རི་ལུགས་ལྷ་གཅིག་བུམ་གཅིག་གི་རྗེས་གནང་ཁྲུས་དང་བཅས་པ་དང༌། དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང༌།
རྡོ་རྗེའི་རིགས་ཀྱི་ཕོ་ཉར་གཏོགས་པ་ཁྲོ་བོ་དམེ་

བརྩེགས་ས་ལུགས་སུ་གྲགས་པ་དུད་ཀའི་རྗེས་གནང་ཁྲུས་དང་བཅས་པ་དང༌། དེའི་ཞལ་གདམས་ཟབ་མོ་ས་པཎ་གྱིས་མཛད་པ། རྨོར་ཆེན་གྱིས་མཛད་པའི་སྒྲུབ་ཐབས་ཁྲུས་ཆོག་བཅས་དང༌། བསོད་ནམས་ལྷུན་གྲུབ་ཀྱིས་མཛད་པའི་གྲིབ་མདོས་བཅས་ཀྱི་ལུང༌།
ཇོ་བོའི་ལུགས་ཀྱི་དམེ་བརྩེགས་ལྗང་ནག་གི་རྗེས་སུ་གནང་བ་དང༌། དེའི་ཡིག་ཆ་ཐར་པཎ་གྱིས་མཛད་པ། ལས་ཚོགས་ལ་གྲིབ་སྲུང་བ། སེར་བ་སྲུང་བ། རིམས་ནད་སྲུང་བ། ཕྱུགས་ནད་སྲུང་བ།
མི་ལོ་ནད་ཅན་སྲུང་བ། ར་ལུགས་ལ་སྤྱང་ཀི་སྲུང་བ། འབྲས་ཕོལ་ལྷོག་པ་གསོ་བ། ནད་པའི་སྔས་སྲུང་བ། ཞིང་གི་འབུ་སྲུང་བ། བང་མཛོད་སྲུང་བ། འགོང་པོ་སྲེག་པ། དམེ་གྲིབ་སྲུང་ཐབས་དང་བཅས་པ་རྣམས་ཀྱི་ལུང༌།
རྡོ་རྗེའི་རིགས་ཀྱི་ཕོ་ཉ་མོ་ཁྲོ་མོ་དམེ་བརྩེགས་ཀྱི་རྗེས་སུ་གནང་བ་དང༌། དེའི་ཡིག་ཆ་འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ལུང༌། བྱ་རྒྱུད་ནོར་ཅན་གྱི་རིགས་ཛཾ་དཀར་འབྲུག་ཞོན་ལྷ་ལྔ་ཇོ་བོ་ལུགས་ཀྱི་རྗེས་སུ་གནང་བ་དང༌།
དེའི་ཡིག་ཆ་ཤེའུ་ལོ་ཙཱ་བ་ཀུན་དགའ་ཆོས་གྲགས་དང༌། འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ལུང༌། ཕྱག་རྡོར་གོས་སྔོན་ཅན་གྱི་རྗེས་གནང་སྔོན་དུ་འགྲོ་བའི་སྒོ་ནས་རྣམ་སྲས་སེར་ཆེན་ལྷ་དགུའི་རྗེས་སུ་གནང་བ་སྤྲོ་བ་ལྔ་དང་བཅས་པ་དང༌།
དེའི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང་དང་བཅས་པ། རྒྱུད་སྡེ་གཉིས་པ་སྤྱོད་རྒྱུད་དེ་བཞིན་གཤེགས་པའི་རིགས་ཀྱི་བདག་པོ་འཇམ་དབྱངས་དམར་སེར་ཨ་ར་པ་ཙ་ནའི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང༌། རྒྱུད་སྡེ་གསུམ་པ་རྣལ་འབྱོར་གྱི་རྒྱུད་ཀྱི་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ལས་བསྟན་པའི་ཀུན་རིག་རྩ་བའི་དཀྱིལ་འཁོར་དུ་དབང་བསྐུར་བ་དང༌།
ཀུན་རིག་གི་ཆོ་ག་གཞན་ཕན་མཐའ་ཡས། བསྙེན་རྒྱས་སྒྲིབ་པ་

རྣམ་སེལ། ཆ་གསུམ་གྱི་ཆོ་ག་རྣམས་ངོར་ཆེན་གྱིས་མཛད་པ། དབང་གི་མཚམས་སྦྱོར་དང༌། སྦྱིན་སྲེག་རོ་སྲེག་སཱཙྪ་རབ་གནས་དང་བཅས་པ་དཀོན་མཆོག་ལྷུན་གྲུབ་ཀྱིས་མཛད་པ། བསྙེན་རྒྱས་ལྷན་ཐབས་ཐར་པཎ་གྱིས་མཛད་པ་རྣམས་ཀྱི་ལུང༌།
ཕྱག་རྡོར་འཆི་བདག་འཇོམས་པ་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བ། རྒྱུད་སྡེ་བཞི་པ་རྣལ་འབྱོར་བླ་མེད་ཀྱི་སྐོར་ལ། ཕ་རྒྱུད་གསང་བ་འདུས་པ་མི་བསྐྱོད་རྡོ་རྗེ་ལྷ་སོ་གཉིས་འཕགས་ལུགས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་ཐབས། དཀྱིལ་ཆོག །གཏོར་ཆོག །མཆོད་ཆོག །མཆོད་ཕྲེང་རྣམས་ངོར་ཆེན་རྡོ་རྗེ་འཆང་གིས་མཛད་པའི་ལུང༌། སློབ་དཔོན་སངས་རྒྱས་ཡེ་ཤེས་ཞབས་ཀྱིས་བཀྲལ་བའི་གསང་འདུས་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ།
ཇོ་བོ་རྗེ་དཔལ་ལྡན་ཨ་ཏི་ཤས་བཀྲལ་བའི་གསང་འདུས་སྤྱན་རས་གཟིགས་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ།
གྲུབ་ཆེན་བིརྺ་པས་བཀྲལ་བའི་འཇམ་དཔལ་གཤིན་རྗེའི་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་དང༌། དེའི་སྒྲུབ་ཐབས་དང་དཀྱིལ་ཆོག་ངོར་ཆེན་རྡོ་རྗེ་འཆང་གིས་མཛད་པ།
རྗེ་དཀོན་མཆོག་ལྷུན་གྲུབ་ཀྱིས་མཛད་པའི་གསལ་བྱེད། བརྒྱུད་འདེབས། སྦྱིན་སྲེག །བཀྲ་ཤིས་རྣམས་དང༌། དབང་གི་མཚམས་སྦྱོར་ཐར་པཎ་གྱིས་མཛད་པ་བཅས་ཀྱི་ལུང༌། རྡོ་རྗེ་འཇིགས་བྱེད་རྭ་ལུགས་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་དཀོན་མཆོག་ལྷུན་གྲུབ་ཀྱིས་མཛད་པ། གཏོར་ཆོག་ངོར་ཆེན་རྡོ་རྗེ་འཆང་གིས་མཛད་པ། དབང་གི་མཚམས་སྦྱོར་སངས་རྒྱས་ཕུན་ཚོགས་པས་མཛད་པ།
ལས་བཞིའི་སྦྱིན་སྲེག་རྭ་ལོ་ཙཱ་བས་མཛད་པ། དྲག་པོའི་སྦྱིན་སྲེག་བནྡེ་ཡེ་ཤེས་སེང་གེས་མཛད་པ། ཡང་དྲག་པོའི་སྦྱིན་སྲེག་སྒྲུབ་ཁང་དཔལ་ལྡན་དོན་གྲུབ་ཀྱི་མཆོད་གཡོག་པ་

ཤཱཀྱའི་མིང་ཅན་གྱིས་མཛད་པ། ཆར་འབེབས་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པ་རྣམས་ཀྱི་ལུང༌། ལས་གཤིན་ལྷ་བཅུ་གསུམ་གྱི་རྗེས་སུ་གནང་བ་དང༌། དེའི་སྒྲུབ་རྗེས་དཀོན་མཆོག་ལྷུན་གྲུབ་པས་མཛད་པ།
མཚམས་སྦྱོར་སངས་རྒྱས་ཕུན་ཚོགས་པས་མཛད་པ་བཅས་ཀྱི་ལུང༌། གྲུབ་ཆེན་ནག་པོ་པའི་ལུགས་ཀྱི་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དུ་དབང་བསྐུར་བ་དང༌། དེའི་སྒྲུབ་ཐབས་མུས་ཆེན་སངས་རྒྱས་རིན་ཆེན་གྱིས་མཛད་པ།
ཀུན་མཁྱེན་བསོད་ནམས་སེང་གེས་མཛད་པའི་ལཱུ་ནག་གཉིས་ཆར་གྱི་སྒྲུབ་ཐབས་དང༌། དཀྱིལ་ཆོག་རྗེ་བཙུན་རིན་པོ་ཆེས་མཛད་པ། གསལ་བྱེད་དཀོན་མཆོག་ལྷུན་གྲུབ་པས་མཛད་པ།
མཚམས་སྦྱོར་སངས་རྒྱས་ཕུན་ཚོགས་ཀྱིས་མཛད་པ་རྣམས་ཀྱི་ལུང༌། སློབ་དཔོན་ཀངྐ་དཏྟས་བཀྲལ་བའི་ཕག་དཀར་ཤེས་རབ་གསལ་བྱེད་ཀྱི་བྱིན་རླབས་དང༌། དེའི་ཡིག་ཆ་མཁས་གྲུབ་དཔལ་ལྡན་དོན་གྲུབ་པས་མཛད་པའི་ལུང༌།
མ་གཅིག་གྲུབ་པའི་རྒྱལ་མོས་བཀྲལ་བའི་ཚེ་དཔག་མེད་ལྷ་གཅིག་བུམ་གཅིག་གི་བྱིན་རླབས་དབང་བཞིའི་ཚུལ་དུ་བསྐུར་བ་དང༌། དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པའི་ལུང༌།
བདེ་མཆོག་གི་བཀའ་སྲུང་ཁྱད་པར་ཅན་དུར་ཁྲོད་བདག་པོ་ཡབ་ཡུམ་གྱི་རྗེས་སུ་གནང་བ་དང༌། དེའི་ཡིག་ཆ་སྔགས་འཆང་ཀུན་རིན་གྱིས་མཛད་པའི་ལུང༌། ཨཱ་ཙཱརྻ་དམར་པོ་ནས་བརྒྱུད་པའི་མཁའ་ལྡིང་གསེར་མིག་འཁྱིལ་བ་འབྱུང་པོ་འུར་འདེད་ཀྱི་རྗེས་སུ་གནང་བ་དང༌།
ཤར་འབུམ་ཆུུ་ བ་དཔལ་ལྡན་གྲགས་པས་མཛད་པའི་དེའི་ལོ་རྒྱུས། བསྙེན་པ། སྒྲུབ་པ། ལས་སྦྱོར་ལ། ཁྱད་པར་གྱི་ལས་སྦྱོར་སེར་བ་དང་ཆར་གཅོད་པ།
མིད་འབྱར་བཅོས་པ། དུག་སྲུང་བ། དུག་འདྲེད་པ། སྲིའུ་གསོ་བ། གདོན་བགེགས་སྐྲོད་པ། སྨྱོ་བ་འདུལ་བ།

བཅུད་ལེན། མཛེ་གསོ་བ། སྤྱི་འགྲོའི་ལས་སྦྱོར་དང་བཅས་པ་དང༌། རྗེས་གནང་གི་ཡི་གེ་མཁས་གྲུབ་སངས་རྒྱས་ཕུན་ཚོགས་པས་མཛད་པ་རྣམས་ཀྱི་ལུང༌། རྡོ་རྗེ་གུར་ལས་གསུངས་པའི་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་རྗེས་སུ་གནང་བ་དང༌།
དེའི་སྒྲུབ་རྗེས་དཀོན་མཆོག་ལྷུན་གྲུབ་ཀྱིས་མཛད་པ། བརྒྱུད་འདེབས་དཔལ་ལྡན་དོན་གྲུབ་ཀྱིས་མཛད་པ་ཁ་སྐོང་དང་བཅས་པ། གུར་ནས་གསུངས་པའི་འཕགས་མ་སོ་སོར་འབྲང་མའི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང་དང་བཅས་པ། ཁྱད་པར་སྙན་བརྒྱུད་གསེར་ཆོས་ཀྱི་སྐོར་ལ། རྒྱ་གར་འཕགས་པའི་ཡུལ་གྱི་མཁས་དང་གྲུབ་པ་ཡོངས་ཀྱི་གཙུག་གི་ནོར་བུའི་ཅོད་པཎ་ལ་ཞབས་སེན་གྱི་པདྨོ་རྣམ་པར་བཀོད་པ་གྲུབ་ཆེན་བིརྺ་པ་ཆེན་པོས་རྒྱལ་ཡུམ་རྡོ་རྗེ་བདག་མེད་མ་ལས་དངོས་སུ་གསན་པའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྐོར་ལ་ཚོགས་བཤད་དང༌།
སློབ་བཤད་གཉིས་སུ་གྲགས་པའི་དང་པོ་ཚོགས་བཤད་ཏུ་གྲགས་པའི་སྐོར་ལ། ཐོག་མར་བླ་མ་ཚད་མར་བྱ་བའི་ཕྱིར་བླ་མ་ལ་གསོལ་བ་འདབས་པ་ཨེ་ཝྃ་པའི་ཆོས་སྤྱོད་དུམ་བུ་གསུམ་དང༌། དུམ་བུ་དང་པོའི་ཁ་སྐོང་མཁན་ཆེན་ནམ་མཁའ་བསམ་འགྲུབ་ལ་གསོལ་བ་འདེབས་པ་ནས།
རྗེ་རང་གི་གསོལ་འདེབས་དམིགས་མེད་བྱམས་ལྡན་མའི་བར་དང༌། མཁས་གྲུབ་སངས་རྒྱས་ཕུན་ཚོགས་པས་མཛད་པའི་ཨེ་ཝཾ་པའི་གདན་རབས་རྣམ་ཐར་ནོར་བུའི་ཕྲེང་བ་བཅས་ཀྱི་ལུང༌།
ཉམས་མྱོང་ཚད་མ་རྒྱུད་ལ་སྐྱེད་པར་བྱེད་པའི་ཁྲིད་དངོས་ལ། ཁྲིད་ཀྱི་གཞུང་ཤིང་ཆེན་པོ་བཞིའི་ནང་ཚན་གཞུང་ཤིང་རྒྱས་པ་གཞུང་ཇི་ལྟར་བ་བཞིན་དུ་བཀྲི་བའི་ཁྲིད་ཡིག་ངག་དབང་བརྟན་པའི་རྡོ་རྗེས་མཛད་པའི་གཞན་ཕན་ཕྲིན་ལས་རྒྱས་བྱེད་ཀྱི་སྟེང་ནས།
ལམ་གྱི་སྔོན་འགྲོ་སྣང་བ་གསུམ་གྱི་ཁྲིད་སྔོན་དུ་འགྲོ་བའི་སྒོ་ནས་བརྒྱུད་

པའི་ཁྱད་པར་གཉིས་ལྡན་གྱི་སེམས་བསྐྱེད་པ་དང༌། དེ་ལས་བྱུང་བའི་དམ་ཚིག་རྣམས་ལ་སྲུང་སྡོམ་ཤེས་པའི་ཆེད་དུ་བྱང་ཆུབ་སེམས་དཔའི་སྡོམ་པ་ཉི་ཤུ་པའི་འགྲེལ་པ་རྗེ་བཙུན་རིན་པོ་ཆེས་མཛད་པའི་ལུང༌།
དེ་ནས་སློབ་མ་རྗེས་འཛིན་སོགས་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེ་མན་ངག་ལུགས་ཀྱི་དཀྱིལ་འཁོར་དུ་དབང་བསྐུར་བ་དང༌། དེ་ལས་བྱུང་བའི་དམ་ཚིག་དང་སྡོམ་པ་རྣམས་མི་ཉམས་པར་བསྲུང་བའི་ཚུལ་གསལ་བར་སྟོན་པ་རྩ་ལྟུང་འཁྲུལ་སྤོང་རྗེ་བཙུན་རིན་པོ་ཆེ་གྲགས་པའི་ཞབས་ཀྱིས་མཛད་པའི་ལུང༌།
དེ་ལྟར་སྨིན་ཟིན་གྲོལ་བའི་སླད་དུ་ལྟ་བས་སྤྲོས་པ་གཅད་པའི་ཕྱིར་ཀུན་གཞི་རྒྱུ་རྒྱུད་ལ་འཁོར་འདས་དབྱེར་མེད་ཀྱི་ལྟ་བ་བསྒོམ་པ།
ལམ་གྱི་ཉམས་བསྐྱེད་པའི་ཕྱིར་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བསྒོམ་པ། འབྲས་བུ་སྐུ་ལྔ་མངོན་དུ་འགྱུར་བའི་ཚུལ་དང༌།
ངེས་ཤེས་བསྐྱེད་ཅིང་ཏིང་ངེ་འཛིན་ངོ་ཤེས་པའི་ཕྱིར་ལམ་གྱི་ས་མཚམས་གཞག་པ། འབྲས་བུ་མཐར་ཐུག་སངས་རྒྱས་ཀྱི་ས་བཤད་པ། དེ་ལྟར་ཉམས་སུ་ལེན་པའི་སློབ་མ་ལ་གསང་བ་བཅུའི་རྒྱས་གདབ་ཅིང་སྐལ་ལྡན་གྱི་སློབ་མ་ལ་ཕན་པར་གདམས་པའི་བར་གྱིས་ཉམས་ཁྲིད་ཟབ་མོ་ཡོངས་སུ་རྫོགས་པ་དང༌།
དེ་དག་གི་སྐབས་སུ་བུམ་དབང་གི་ལམ་གྱི་ནང་ཚན་ནང་བསྐྱེད་རིམ་གྱི་ཐོག་མར་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ།
གཞན་ཡང་སྦྱོར་བ་དོན་ཡོད་པ་བཞིས་བླ་མ་མཉེས་པར་བྱེད་པའི་ཁྲིད་སྔོན་དུ་འགྲོ་བའི་ལམ་ཟབ་ཕྱི་མའི་བྱིན་རླབས་དང༌། དེའི་ཡིག་ཆ་ཐར་པཎ་གྱིས་མཛད་པ།
ལམ་ཟབ་ཕྱི་མའི་ངག་འདོན་དཀོན་མཆོག་ལྷུན་གྲུབ་ཀྱིས་མཛད་པ། བརྒྱུད་འདེབས་ངོར་ཆེན་གྱིས་མཛད་པ་ཁ་སྐོང་དང་བཅས་པའི་ལུང༌།

རྣལ་འབྱོར་དབང་ཕྱུག་གི་སྲུང་བ་ཐུན་མོང་བའམ་བིར་སྲུང་ཕྱི་མའི་བྱིན་རླབས་སྒོམ་ལུང་དང་བཅས་པ་དང༌། དེའི་ཡིག་ཆ་ཐར་པཎ་གྱིས་མཛད་པའི་ལུང༌། ལམ་འབྲས་སུ་མི་གཏོགས་ཀྱང་ས་སྐྱ་པའི་ཐུག་དམ་ཆག་མེད་བཞིའི་ནང་ཚན་ནཱ་རོ་མཁའ་སྤྱོད་ཀྱི་བྱིན་རླབས་དང༌།
དེའི་སྒྲུབ་ཐབས་དཀོན་མཆོག་ལྷུན་གྲུབ་ཀྱིས་མཛད་པ། བསྟོད་པ་དང་བརྒྱུད་འདེབས་ངོར་ཆེན་རྡོ་རྗེ་འཆང་གིས་མཛད་པ། བདག་འཇུག་དང་བྱིན་རླབས་བྱ་ཚུལ་ཐར་པཎ་གྱིས་མཛད་པ་བཅས་ཀྱི་ལུང༌།
རྒྱབ་རྟེན་ལུང་དང་བསྟན་བཅོས་ཚད་མའི་སྐོར་ལ་ངག་དབང་བརྟན་རྡོར་གྱིས་མཛད་པའི་ལམ་འབྲས་ཀྱི་ཁྲིད་ཡིག །ཀྱེ་རྡོར་མན་ངག་ལུགས་ཀྱི་མངོན་རྟོག །ལུས་དཀྱིལ།
དབང་ཆུ། གཏོར་ཆོག །རྡུལ་ཚོན་ཆུ་བོར་སྤྱན་འདྲེན་པའི་ཆོ་ག །ཞི་རྒྱས་ཀྱི་སྦྱིན་སྲེག་རྣམས་རྗེ་དཀོན་མཆོག་ལྷུན་གྲུབ་ཀྱིས་མཛད་པ། ལས་ཕྱི་མ་གསུམ་གྱི་སྦྱིན་སྲེག་གི་ལྷན་ཐབས་ཐར་པཎ་གྱིས་མཛད་པ།
སློབ་དཔོན་པདྨ་བཛྲ་གྱིས་མཛད་པའི་བསྟོད་པ་ཉི་ཤུ་པ། སྡེབ་སྦྱོར་དཎྜ་ཀའི་བསྟོད་པ་དང་དཀྱིལ་འཁོར་གྱི་བཀྲ་ཤིས་བཅས་རྗེ་བཙུན་རིན་པོ་ཆེས་མཛད་པ། མཛད་པ་བཅུ་གཉིས་ཀྱི་བཀྲ་ཤིས་རྒྱུད་ནས་ཕྱུང་བ།
ཚོགས་འཁོར་གསང་བ་ཀུན་རྒྱན་ངོར་ཆེན་གྱིས་མཛད་པ། དུས་ཐ་མའི་ཆོ་ག་ཐར་པཎ་དང་སངས་རྒྱས་ཕུན་ཚོགས་ཀྱིས་མཛད་པ། རབ་གནས་དཔལ་འབྱོར་རྒྱ་མཚོ་དཀོན་མཆོག་དཔལ་ལྡན་པས་མཛད་པ།
འཐོར་ནས་བསྒྲུབ་ཚུལ་ཐར་པཎ་གྱིས་མཛད་པ་རྣམས་ཀྱི་ལུང་དང་བཅས་པ་ལེགས་པར་གསན་ཏོ། །ངོར་ལུགས་ཐུན་མོང་མ་ཡིན་པ་གསུང་ངག་སློབ་བཤད་ཀྱི་སྐོར་ལ་རྗེ་བཙུན་རིན་པོ་ཆེས་མཛད་པའི་བླ་མ་བརྒྱུད་པའི་གསོལ་འདེབས་བླ་མ་རྡོར་འཛིན་མ་དང༌།
ཚར་ཆེན་གྱིས་མཛད་པའི་བརྒྱུད་འདེབས་དངོས་གྲུབ་རིན་པོ་ཆེའི་ཆར་འབེབས་ཁ་སྐོང་དང་བཅས་པའི་ལུང་བཅས་སྔོན་དུ་འགྲོ་བའི་སྒོ་ནས། ཉམས་མྱོང་ཚད་མ་རྒྱུད་ལ་སྐྱེད་

པར་བྱེད་པའི་ཁྲིད་དངོས་ནི། རྡོ་རྗེ་འཆང་ཚར་པ་ཆོས་རྗེའི་གསུང་སྒྲོས་འཇམ་དབྱངས་མཁྱེན་བརྩེའི་དབང་ཕྱུག་གིས་ཟིན་བྲིས་སུ་མཛད་པའི་ཁྲིད་ཡིག་གསང་ཆེན་བསྟན་པ་རྒྱས་བྱེད་ཁའུ་བྲག་རྫོང་པའི་བཞེད་པ་མ་ནོར་བ་ལ་གཞི་མཛད།
བུམ་དབང་རྨི་ལམ་མན་ཆད་ཀྱི་ཁྲིད་འཕྲོ་ལུས་པ་རྒྱལ་དབང་ལྔ་པ་རིན་པོ་ཆེས་མཛད་པའི་ཡིག་ཆ་དང༌། གཞན་ཡང་གསུང་བཤད་ཀྱི་རྒྱབ་སྐྱོར་དུ་དགོས་པའི་ཡིག་ཆ་རྣམས་ཀྱི་སྟེང་ནས་ལམ་གྱི་སྔོན་འགྲོ་སྣང་བ་གསུམ་གྱི་ཁྲིད་ཤིན་ཏུ་ཞིབ་པས་རྒྱུད་སྦྱངས་ཤིང༌།
དེ་དག་གི་སྐབས་སུ་ཐོག་མར་མན་ངག་གི་བྱུང་ཚུལ་དང༌། བྱུང་བའི་ཆོས་ལ་བཤད་སྒྲུབ་ཇི་ལྟར་བྱ་ཚུལ་གྱི་རྣམ་གཞག་ཞིབ་པར་གསུང་བར་མཛད་ཅིང༌།
དེ་ནས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་པ་དང༌། དངོས་གཞི་རྡོ་རྗེ་ཐེག་པའི་ལམ་གྱི་རྩ་བ་སྨིན་གྲོལ་གཉིས་ཀྱི་དང་པོ། སྨིན་བྱེད་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་དཔལ་ཀྱེ་རྡོ་རྗེ་མན་ངག་ལུགས་ཀྱི་དབང་བསྐུར་བ་ཨཥྟའི་བཟླས་ལུང་དང་བཅས་པ་དང༌།
དེ་དག་གི་སྐབས་སུ་ཁས་བླངས་པའི་དམ་ཚིག་དང་སྡོམ་པའི་རྣམ་གཞག་གསལ་བར་སྟོན་པ་རྩ་ལྟུང་འཁྲུལ་སྤོང་རྗེ་བཙུན་གྱིས་མཛད་པ།
རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུའི་བསྒྲུབ་ཚུལ་བདག་ཆེན་རྡོ་རྗེ་འཆང་གིས་མཛད་པ། ཁྱད་པར་གྱི་བཟའ་བའི་དམ་ཚིག་ཚོགས་འཁོར་འབྲིང་པོ་རྗེ་བཙུན་རིན་པོ་ཆེས་མཛད་པ།
འཕགས་པས་མཛད་པའི་ཚོགས་འཁོར་བདུད་རྩི་བུམ་པ། རྗེ་བཙུན་གྱིས་མཛད་པའི་རབ་གནས་དོན་གསལ། ས་པཎ་ཀྱིས་མཛད་པའི་ཨཥྟའི་གཞི་བཤད་ཀྱི་ལུང་རྣམས་དང༌། གྲོལ་བྱེད་ཀྱི་ཁྲིད་ལ།
དབང་གི་ཡེ་ཤེས་ལ་ལོག་པར་རྟོག་པ་དགག་ཅིང་འོག་ནས་འབྱུང་བའི་ལམ་ཐམས་ཅད་སྐྱོན་མེད་དུ་བསྒྲུབ་པའི་ཕྱིར་འཁོར་འདས་དབྱེར་མེད་ཀྱི་ལྟ་བའི་ཁྲིད་དང༌། དེ་ནས་བདག་མེད་ལྷ་མོ་བཅོ་ལྔའི་རས་བྲིས་ཀྱི་དཀྱིལ་

འཁོར་དུ་དབང་བསྐུར་བ་དང༌། དེ་རྗེས་ལུས་ཐབས་རྒྱུད་ལ་དབང་བཞི་དང་རྗེས་སུ་འབྲེལ་བའི་ལམ་བཞིའི་དང་པོ་བུམ་དབང་གི་ལམ་ལ་ཕྱི་བསྐྱེད་རིམ་གྱི་ཁྲིད་སེམས་འཛིན་དང་བཅས་པ་དང༌། དེ་ནས་ཕྱི་རོལ་ཏུ་ཞེན་པའི་གདོན་གྱི་གཉེན་པོར་སློབ་དཔོན་གྱི་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་ཡིག་བརྒྱའི་བཟླས་ལུང་དང་བཅས་པ་སྔོན་དུ་འགྲོ་བའི་ནང་བསྐྱེད་རིམ་གྱི་ཁྲིད་སེམས་འཛིན་དང་བཅས་པ།
ཕྱི་ནང་གི་བསྐྱེད་རིམ་གྱི་སྐབས་སུ་ཚར་ཆེན་གྱི་ཉི་ཟེར་སོགས་ཀྱི་སྟེང་ནས་བསྒོམ་དོན་ལ་ཐོས་བསམ་གྱིས་སྒྲོ་འདོགས་གཅོད་པའི་བཤད་པ་ཤིན་ཏུ་རྒྱས་པ་དང༌། དེ་ནས་བདག་མེད་ལྷ་མོ་བཅོ་ལྔའི་བྱིན་རླབས་འདི་ཁུ་བོ་མཁན་ཆེན་གྱི་དྲུང་ནས་མ་གསན་པར་བརྟེན།
རྗེས་སོར་ཀུན་དགའ་མཁའ་གྲུབ་དབང་པོ་ལས་གསན་པ་ཡིན་ཀྱང༌། འདིར་སྔོན་གྱི་ཕྱག་ལེན་ལྟར་བྲིས་པ་ཡིན་ནོ། །བྱིན་རླབས་སྔོན་དུ་འགྲོ་བའི་སྒོ་ནས་གསང་དབང་དང༌།
ཤེས་རབ་ཡེ་ཤེས་དང༌། དབང་བཞི་པ་སྟེ་དབང་བཞི་པོ་རེ་རེ་ལའང༌། ལམ། ལྟ་བ། གྲུབ་མཐའ། འདའ་ཀ་མ། བར་དོ། རྨི་ལམ། སྒྱུ་ལུས་དང་བཅས་པའི་ཁྲིད་དེ། མདོར་ན་ཉམས་ཁྲིད་ཟབ་མོ་ཡོངས་སུ་རྫོགས་པ་ཤིན་ཏུ་ཞིབ་པ་དང༌།
དེ་དག་གི་ཆ་ལག་ཏུ་གཏོགས་པའི་བྱིན་རླབས་ཀྱི་སྐོར་ལ། ལམ་ཟབ་ཕྱི་མའི་ཁྲིད་སྔོན་དུ་འགྲོ་བའི་བྱིན་རླབས་དང༌། དེ་ལས་འཕྲོས་པའི་བླ་མ་རིན་ཆེན་འབྱུང་ལྡན་གྱི་བྱིན་རླབས།
ཐར་པཎ་གྱིས་མཛད་པའི་བླ་མ་རིན་འབྱུང་གི་ཉམས་ལེན་བྱ་ཚུལ་གྱི་ལུང༌། ལམ་ཟབ་ནང་མའི་བྱིན་རླབས་དམིགས་ཁྲིད་དང་འབྲེལ་པ། དེའི་ཉམས་ལེན་ངོར་ཆེན་གྱིས་མཛད་པ། ལམ་ཟབ་ཕྱི་ནང་གི་ཉམས་ལེན་དང་བྱིན་རླབས་བྱ་ཚུལ་ཐར་པཎ་གྱིས་མཛད་པ་བཅས་ཀྱི་ལུང༌།
བིར་སྲུང་ཕྱི་མའི་བྱིན་རླབས་སྒོམ་ལུང་དང་བཅས་པ་དང༌། བིརཱུ་པའི་སྐུའི་རྣམ་འགྱུར་དྲུག་གི་ཟིན་བྲིས་དང༌། བིར་སྲུང་བར་ཆད་ཀུན་སེལ་ངོར་ཆེན་རྡོ་རྗེ་འཆང་གིས་མཛད་པ།
ཐར་པཎ་གྱིས་མཛད་པའི་ཉམས་ལེན་བྱིན་རླབས་

དང་བཅས་པ་རྣམས་ཀྱི་ལུང༌། བིར་སྲུང་ནང་མའི་བྱིན་རླབས་སྒོམ་ལུང་དང་བཅས་པ། དེའི་བྱིན་རླབས་དང་ཉམས་ལེན། དེ་ཉིད་ལམ་འབྲས་ཀྱི་གདམས་ངག་དང་མཚོན་བྱེད་དུ་སྦྱར་བ་ངོར་ཆེན་གྱིས་མཛད་པ། དེས་མཛད་པའི་བིར་སྲུང་གསར་མར་གྲགས་པ་རྣམས་ཀྱི་ལུང༌།
ལམ་སྦས་བཤད་ཀྱི་བྱིན་རླབས། རྣམ་འཇོམས་བིར་ལུགས་ལྷ་བདུན་ཅུ་རྩ་ལྔའི་བྱིན་རླབས། བླ་མ་དོན་ཡོད་གྲུབ་པ་ལ་བརྟེན་པའི་བླ་མའི་རྣལ་འབྱོར་ཚར་གསུམ་ཁུག་པའི་བྱིན་རླབས།
རྟེན་འབྲེལ་སྙིང་པོའི་སྲུང་བའི་བྱིན་རླབས། གསུང་ངག་རིན་པོ་ཆེའི་བརྗོད་བྱའི་སྙིང་པོ་བསྡུས་པ་བརྡ་དོན་གསལ་བའི་བྱིན་རླབས། དབང་བཞིའི་བརྡ་ཆིག་བརྒྱུད་དུ་སྟོན་པའི་བྱིན་རླབས།
སྒྲུབ་པ་ལུང་སྦྱིན་དང༌། གསང་བཅུའི་རྒྱས་གདབ་ཀྱི་བྱིན་རླབས། མཐར་གསུང་ངག་རིན་པོ་ཆེའི་བསྟན་པ་གཏད་པའི་ཚུལ་དུ་མགོན་རྐྱང་གི་རྗེས་སུ་གནང་བ་དང་བཅས་པ་རྣམས་དང༌། གཞན་ཡང་ངག་དབང་ཆོས་གྲགས་ཀྱིས་མཛད་པའི་སེམས་བསྐྱེད་ཀྱི་ཆོ་ག
།ལམ་ཟབ་ཕྱི་ནང༌། བླ་མ་རིན་འབྱུང༌། བིར་སྲུང་ཕྱི་ནང་གི་བྱིན་རླབས་བྱ་ཚུལ་གྱི་ཡི་གེ་རྣམས་ཀྱི་ལུང་དང་བཅས་པ་གསན་ཞིང་ལེགས་པར་ཁོང་དུ་ཆུད་པར་མཛད་དོ།
།ཡང་ས་སྐྱ་པའི་གསེར་ཆོས་བཅུ་གསུམ་དུ་གྲགས་པའི་ནང་ཚན་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་གྱི་ནང་ནས་མཆོག་ཏུ་གྱུར་པ་རྒྱལ་ཡུམ་རྡོ་རྗེ་རྣལ་འབྱོར་མ་ལས་ནཱ་རོ་པས་དངོས་སུ་གསན་ཅིང༌།
དེས་ཀྱང་ཕམ་མཐིང་པ་སྐུ་མཆེད་ཁོ་ན་ལས་གཞན་སུ་ལའང་མ་གནང་བའི་ནཱ་རོ་མཁའ་སྤྱོད་ཀྱི་སིནྡྷཱུ་རའི་དཀྱིལ་འཁོར་ལ་བརྟེན་པའི་བྱིན་རླབས་ཤིན་ཏུ་ཟབ་པ་དང༌།
འཇམ་དབྱངས་མཁྱེན་བརྩེའི་དབང་ཕྱུག་གི་ཁྲིད་ཡིག་ལ་སོགས་པའི་སྟེང་ནས་སྔོན་འགྲོ་ཐུན་མོང་དང་ཐུན་མོང་མ་ཡིན་པ། བསྐྱེད་རིམ་

རྣལ་འབྱོར་བཅུ་གཅིག །རྫོགས་རིམ་རྩ་དབུ་མ། བདེ་བ་དང་འཇའ་ལུས་སྒྲུབ་པ། ཡབ་དང་ཡུམ་ལ་བརྟེན་པའི་འཕོ་བ། ནང་གི་མཁའ་སྤྱོད་སྒྲུབ་པ་སོགས་ཆ་ལག་ཡོངས་སུ་རྫོགས་པའི་ཁྲིད་དང༌། ཆོས་ཉིད་དངོས་སུ་སྟོན་པའི་བྱིན་རླབས་ཟབ་མོ་དང༌།
རྫོགས་རིམ་རྩ་དབུ་མ་ཆེ་བའི་ཁྲིད་དང་བཅས་པ། དེ་དང་འབྲེལ་བའི་ཉེར་མཁོའི་ལུང་ལ། བརྒྱུད་འདེབས་དང་བསྟོད་པ་ངོར་ཆེན་གྱིས་མཛད་པ། ཀུན་མཁྱེན་བསོད་ནམས་སེང་གེས་མཛད་པའི་མཁའ་སྤྱོད་གསང་བའི་སྒོ་འབྱེད།
ཚར་ཆེན་གྱིས་མཛད་པའི་བརྒྱུད་འདེབས་དང་སྨོན་ལམ། དཀོན་ལྷུན་གྱིས་མཛད་པའི་སྒྲུབ་ཐབས། བདག་འཇུག་དང་བྱིན་རླབས་བྱ་ཚུལ་ཐར་པཎ་གྱིས་མཛད་པ། གློ་བོ་མཁན་ཆེན་གྱིས་མཛད་པའི་སྨོན་ལམ་དང་བཀྲ་ཤིས།
བྱམས་པ་མཆོག་ལེགས་པས་མཛད་པའི་བཀྲ་ཤིས། སངས་ཕུན་གྱིས་མཛད་པའི་ཀུ་སཱ་ལའི་ཚོགས་བསགས་ཀྱི་ངག་འདོན་དང༌། དུར་བདག་ཡབ་ཡུམ་གྱི་གཏོར་ཆོག་བསྡུས་པ།
རྨོར་ཆེན་པས་མཛད་པའི་ཚོགས་མཆོད་ཉུང་ངུ་རྣམ་གསལ། ངོར་ཆེན་གྱིས་མཛད་པའི་ཟ་བྱེད་རྡོ་རྗེ་མཁའ་འགྲོའི་སྦྱིན་སྲེག་དང་བཅས་པ་རྣམས་གསན། ས་སྐྱ་པའི་གསེར་ཆོས་དམར་པོ་སྐོར་གསུམ་དུ་གྲགས་པའི་དཔལ་ཀྱེ་རྡོ་རྗེ་རྩ་བཤད་ཀྱི་རྒྱུད་ནས་བསྟན་པའི་རིགས་བྱེད་མ་ངོར་ལུགས་ཐུན་མོང་མ་ཡིན་པའི་རྗེས་སུ་གནང་བ་དང༌།
རྡོ་རྗེ་མཁའ་འགྲོའི་རྒྱུད་ལས་བསྟན་པའི་ལྷ་ཆེན་ཚོགས་ཀྱི་བདག་པོ་ངོར་ལུགས་ཐུན་མོང་མ་ཡིན་པའི་རྗེས་སུ་གནང་བ་དང༌།
ཀྱེ་རྡོ་རྗེའི་རྒྱུད་འབུམ་ཕྲག་ལྔ་པ་སོགས་ནས་བསྟན་པའི་ཁྲོ་བོ་ཀག་ཆོལ་འདོད་པའི་རྒྱལ་པོ་ངོར་ལུགས་ཐུན་མོང་མ་ཡིན་པའི་རྗེས་སུ་གནང་བ་དང༌།
རྗེས་གནང་དེ་གསུམ་གྱི་ཡིག་ཆ་དཀོན་མཆོག་ལྷུན་གྲུབ་ཀྱིས་མཛད་པའི་ལུང༌། གསེར་ཆོས་ཚེ་དཔག་མེད་སྤྲུལ་སྐུའི་རྗེས་སུ་གནང་བ་དང༌།

དེའི་ཡིག་ཆ་རྨོར་ཆེན་པས་མཛད་པའི་ལུང༌། གསེར་ཆོས་འཇམ་དཔལ་ནག་པོའི་རྗེས་གནང་སྒོམ་ལུང་དང་བཅས་པ་དང༌། དེའི་ཡིག་ཆ་རྨོར་ཆེན་དང༌། ཞུ་ཆེན་པས་མཛད་པའི་ལུང༌། གསེར་ཆོས་མཁའ་འགྲོ་སེང་གེའི་གདོང་ཅན་སྔོན་མོའི་རྗེས་སུ་གནང་བ་དང༌།
དེའི་ཡིག་ཆ་ཐར་པཎ་གྱིས་མཛད་པའི་ལུང༌། དུས་འཁོར་ནས་བསྟན་པའི་གསེར་ཆོས་ཁྱུང་ཁྲའི་རྗེས་གནང་སྒོམ་ལུང་དང་བཅས་པ། དེའི་ཡིག་ཆ་རྨོར་ཆེན་པས་མཛད་པའི་ལུང༌།
གསེར་ཆོས་ཛཾ་དམར་སྲོག་སྒྲུབ་ཀྱི་རྗེས་སུ་གནང་བ་དང༌། དེའི་ཡིག་ཆ་རྨོར་ཆེན་པས་མཛད་པའི་ལུང༌། འཕགས་པ་སེང་གེ་སྒྲའི་རྗེས་སུ་གནང་བ་དང༌། ཀླུ་པའི་གསེར་ཆོས་བཅུ་བཞིར་གྲགས་པའི་ཡ་གྱལ་སེང་གེ་སྒྲའི་ངག་སྲུང་འགྲོལ་གྱི་གདམས་པ་ཤིན་ཏུ་ཟབ་པའི་ལུང་དང༌།
ཆོས་སྲུང་གི་སྐོར་ལ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་ལྷ་བརྒྱད་ཐུན་མོང་བའི་རྗེས་སུ་གནང་བ་དང༌།
དེའི་ཡིག་ཆ་ཤར་ཆེན་བྱམས་པ་ཀུན་དགའ་བཀྲ་ཤིས་ཀྱིས་མཛད་པའི་ལུང༌། ལྷ་བརྒྱད་མཁའ་འགྲོ་སྦགས་ཏེ་སྒྲུབ་པ་ཐུན་མོང་མ་ཡིན་པའི་རྗེས་སུ་གནང་བ་དང༌། མགོན་པོ་ཁྲོ་བཅུ་ཐུན་མོང་མ་ཡིན་པའི་རྗེས་སུ་གནང་བ་དང༌།
རྗེས་གནང་དེ་གཉིས་ཀྱི་ཡིག་ཆ་ངག་དབང་ཆོས་གྲགས་པས་མཛད་པའི་ལུང༌། གསང་བའི་ལས་མཁན་པུ་ཏྲ་ཐུན་མོང་བའི་རྗེས་སུ་གནང་བ་དང༌། དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པ།
མགོན་པོ་གསང་སྒྲུབ་ལྷ་དགུའི་སྦྱིན་སྲེག་སངས་རྒྱས་ཕུན་ཚོགས་པས་མཛད་པ། དྲག་པོའི་སྦྱིན་སྲེག་ངག་དབང་བརྟན་པའི་རྡོ་རྗེས་མཛད་པ། མགོན་པོའི་ཚོགས་མཆོད་རྨར་སྟོན་བཀའ་བཅུ་པས་མཛད་པ།
སྐོང་གསོའི་ཆོ་ག་དཀོན་མཆོག་དཔལ་ལྡན་པས་མཛད་པ། ཨེ་ཝཾ་པའི་གསུང་རྒྱུན་ལྟར་བཀོད་པའི་བསྟོད་ཚོགས་དངོས་གྲུབ་རྒྱ་མཚོ་དང༌། ནག་པོ་ཆེན་

པོ་ལ་ཀླུ་ཆེན་བརྒྱད་ཀྱིས་བསྐོར་བའི་སྒོ་ནས་ཆར་འབེབས་དང་རླུང་གནོན་རྗེ་ཀུན་དགའ་བློ་གྲོས་ཀྱིས་མཛད་པ། ཚར་ཆེན་གྱིས་མཛད་པའི་བྲག་རྫོང་མའི་ཉམས་ལེན་སྙན་བརྒྱུད་ཡིན་བཞིན་ནོར་བུ། རྗེ་ཕྱོགས་ལས་རྣམ་རྒྱལ་གྱིས་མཛད་པའི་སྐོང་བསྡུས་རིན་ཆེན་འབར་བ་རྣམས་ཀྱི་ལུང༌།
གསང་འདུས་རྩ་རྒྱུད་སོགས་ནས་བསྟན་པའི་དཔལ་མགོན་ཞལ་བཞི་པ་བསྙེན་དུས་ཀྱི་རྗེས་སུ་གནང་བ་དང༌། དེའི་ཡིག་ཆ་ཐར་པཎ་གྱིས་མཛད་པའི་ལུང༌།
ཤངས་པ་བཀའ་བརྒྱུད་པའི་ལུགས་ཀྱི་མགོན་དཀར་ཡིད་བཞིན་ནོར་བུའི་རྗེས་སུ་གནང་བ་དང༌། མགོན་དཀར་གྱི་བཀྲ་ཤིས་བཀའ་རྒྱ་མ་དང་རབ་གནས་བཀའ་རྒྱ་མ། སངས་ཕུན་པས་མཛད་པའི་རྒྱས་པའི་སྦྱིན་སྲེག
།ཞུ་ཆེན་ཚུལ་ཁྲིམས་རིན་ཆེན་གྱིས་མཛད་པའི་སྒྲུབ་རྗེས་དང༌། གཏེར་བུམ་བསྒྲུབ་ཚུལ་རྣམས་ཀྱི་ལུང༌། ཞིང་སྐྱོང་མ་མོ་ཐམས་ཅད་ཀྱི་གཙོ་མོ་དཔལ་ལྡན་ལྷ་མོ་དམག་ཟོར་རྒྱལ་མོའི་རྗེས་སུ་གནང་བ་དང༌།
དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པའི་ལུང་དང༌། གསང་སྔགས་རྙིང་མའི་སྐོར་ལ། གཏེར་ཁ་གོང་མ་མངའ་བདག་ཉང་གི་གཏེར་བྱོན་གུ་རུ་དྲག་དམར་གྱི་དབང་བསྐུར་བ་དང༌།
དེའི་ཡིག་ཆ་བདག་ཆེན་རྒྱ་གར་བས་མཛད་པའི་ཕྲིན་གཞུང༌། སྔགས་འཆང་ཀུན་རིན་གྱིས་མཛད་པའི་དབང་ཆོག །འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ཕྱག་ལེན་མཛེས་རྒྱན་རྣམས་ཀྱི་ལུང༌། གུ་རུ་དྲག་དམར་ཉང་ལུགས་ཀྱི་རྗེས་སུ་གནང་བ་དང༌།
དེའི་ཡིག་ཆ་ངག་དབང་ཆོས་གྲགས་ཀྱིས་མཛད་པའི་ལུང༌། རས་ཆེན་དཔལ་འབྱོར་བཟང་པོ་ནས་བརྒྱུད་པའི་ཚེ་དཔག་མེད་ལྷ་བཅུ་བདུན་གྱི་ཚེ་དབང་ཟབ་མོ་མདའ་འཕེལ་མར་གྲགས་པ་དང༌།
དེའི་ཡིག་ཆ་རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་ལུང༌། དབོན་སྟོན་སྐྱེར་སྒང་པའི་ལུགས་ཀྱི་རྟ་མགྲིན་གསང་སྒྲུབ་ཏུ་གྲགས་པའི་རྗེས་སུ་གནང་བ་དང༌། དེའི་

ཡིག་ཆ་ངག་དབང་ཆོས་གྲགས་ཀྱིས་མཛད་པའི་ལུང༌། གཏེར་ཁ་འོག་མ་གུ་རུ་ཆོས་དབང་གི་གཏེར་བྱོན་ཕྱག་རྡོར་གཏུམ་པོ་ཁྱུང་ལྔའི་རྗེས་སུ་གནང་བ་དང༌། དེའི་ཡིག་ཆ་སངས་རྒྱས་ཕུན་ཚོགས་ཀྱིས་མཛད་པའི་ལུང༌།
པདྨ་ལས་འབྲེལ་རྩལ་གྱི་གཏེར་བྱོན་ཕྱག་རྡོར་དྲེགས་འདུལ་གྱི་རྗེས་སུ་གནང་བ་དང༌། དེའི་སྒྲུབ་ཐབས་སྨིན་གླིང་གཏེར་ཆེན་གྱིས་མཛད་པ་འདོད་བུམ་ལས་བྱུང་བའི་ལུང༌། རྡོ་རྗེ་ནམ་མཁའ་ལྡིང་ཁྱུང་དམར་གྱི་རྗེས་སུ་གནང་བ་དང༌།
དེའི་ཡིག་རྙིང་གི་ལུང༌། གྲྭ་མངོན་དབང་ཕྱུག་འབར་གྱི་གཏེར་བྱོན་ཛམྦྷ་ལ་དམར་པོ་ཞལ་གསུམ་ཕྱག་དྲུག་པའི་རྗེས་གནང་ཆུ་སྦྱིན་དང་བཅས་པ། དེའི་ཡིག་ཆ་སྔགས་འཆང་ཀུན་དགའ་རིན་ཆེན་གྱིས་མཛད་པའི་ལུང༌།
དགེ་བའི་བཤེས་གཉེན་ཉང་སྟོན་སྒྲུབ་པ་པོའི་གཏེར་བྱོན་ཐུགས་རྗེ་ཆེན་པོའི་མིག་འབྱེད་ཀྱི་གདམས་པ་དང༌། དེའི་གསལ་བྱེད་སྔགས་འཆང་བཀྲ་ཤིས་སྟོབས་རྒྱལ་གྱིས་མཛད་པའི་ལུང༌།
གཏེར་སྟོན་བཟང་པོ་གྲགས་པའི་གཏེར་བྱོན་གསོལ་འདེབས་ལེའུ་བདུན་མ་དང༌། བ་མཁལ་སྨུག་པོའི་གཏེར་བྱོན་གསོལ་འདེབས་བར་ཆད་ལམ་སེལ་རྣམས་ཀྱི་ལུང༌། གནུབས་ལུགས་ཀྱི་སྲུང་མ་ལེགས་ལྡན་སྟག་ཞོན་ནག་པོ་འཁོར་བཅས་ཀྱི་རྗེས་སུ་གནང་བ་དང༌།
དེའི་གཏོར་ཆོག་དང་རྗེས་གནང་ཐར་པཎ་གྱིས་མཛད་པ། སྐོང་བ་སངས་རྒྱས་ཕུན་ཚོགས་པས་མཛད་པ་བཅས་ཀྱི་ལུང༌། གཞན་ཡང་ས་པཎྜི་ཏ་ཆེན་པོས་མཛད་པའི་སྡོམ་གསུམ་རབ་དབྱེ།
ལམ་འབྲས་ཀྱི་ཕྱི་ནང་གསང་གསུམ་གྱི་མཎྜལ་དང༌། སྣང་བ་མཐའ་ཡས་ཀྱི་བསྒོམ་དོན། འཆི་ཁ་མའི་གདམས་ངག །ཡན་ལག་བདུན་པ་རྣམས་དང༌། པཎ་ཆེན་ཤཱཀྱ་ཤྲཱིས་མཛད་པར་གྲགས་པའི་གནས་བརྟན་ཕྱག་མཆོད།
བྱང་པ་རིགས་ལྡན་པས་མཛད་པའི་ཆོ་འཕྲུལ་སྨོན་ལམ། དཀོན་མཆོག་ལྷུན་གྲུབ་པས་མཛད་པའི་ཡས་

གཏམ་དང་བསྔོ་བ། དེ་ལ་དགོས་པའི་ཚིགས་བཅད་སངས་ཕུན་པས་བསྒྲིགས་པ། བར་དོ་ངོ་སྤྲོད་ཤར་ཁང་པས་མཛད་པ། འོད་དཔག་མེད་ལ་བརྟེན་པའི་འཕོ་བ་དཀོན་མཆོག་དཔལ་ལྡན་པས་མཛད་པ། བུམ་གཏེར་གྱི་ལག་ལེན་དཀོན་མཆོག་ལྷུན་གྲུབ་པས་མཛད་པ།
དེའི་ཟུར་འདེབས་སངས་ཕུན་པས་མཛད་པ། འཇམ་མགོན་ཀུན་དགའ་བློ་གྲོས་ཀྱིས་མཛད་པའི་དམ་ཚིག་རྡོ་རྗེའི་སྒོམ་བཟླས་དང༌། བཀའ་བསྒོ་བྱ་ཚུལ་ཐུན་མོང་དང་ཐུན་མོང་མ་ཡིན་པ།
བརྒྱ་བཞིའི་ཆོ་ག་རྣམས་དང༌། སློབ་དཔོན་པདྨས་མཛད་པར་གྲགས་པའི་གསེར་སྐྱེམས་དང༌། བདག་ཆེན་རྒྱ་གར་བས་མཛད་པའི་བསང་གཞུང་སོགས་བསང་ཡིག་གི་སྐོར་དང་བཅས་པའི་ལུང་རྣམས་གསན་ཅིང༌། དེ་ཐམས་ཅད་ཀྱི་ཕྱག་ལེན་ཕྲ་མོ་ཚུན་ཆད་ཀྱང་ཤིན་ཏུ་མཐར་ཕྱིན་པར་ཐུགས་སུ་ཆུད་པར་མཛད་པ་ཡིན་ནོ།
།གཞན་ཡང་ཕྱིས་སུ་མདོ་ཁམས་སྨད་ཕྱོགས་སུ་འགྲོ་དོན་ལ་ཕེབས་པའི་ཚེའང་དེར་བཞུགས་པའི་ཡོངས་ཀྱི་དགེ་བའི་བཤེས་གཉེན་ཆེ་རགས་འགའ་ཞིག་བསྟེན་ཅིང་ཆོས་ཀྱི་བདུད་རྩི་བཞེས་པར་མཛད་ལ།
དེར་མ་ཟད་མང་དུ་ཐོས་པ་ལ་ངོམས་པ་མེད་པའི་བདག་ཉིད་ཆེན་པོ་འདི་ཕྱིས་སྐུ་ན་མཐོན་པོར་ཕེབས་པའི་ཚེའང༌། འགྲན་ཟླ་དང་བྲལ་བའི་མཁས་པ་འགའ་ཞིག་ལས་ཆོས་ཀྱི་བདུད་རྩི་བཞེས་པར་མཛད་དེ།
དེ་དག་ཀྱང་སྡེ་ཚན་གཅིག་པའི་ཕྱིར་འདིར་ཕྱོགས་གཅིག་ཏུ་བརྗོད་ན། དེའང་བདག་གི་དཔལ་ལྡན་བླ་མ་དམ་པ་འདིས་དཔལ་ཨེ་ཝྃ་ཆོས་ལྡན་གྱི་ཆོས་ཀྱི་རྒྱལ་སྲིད་སྐྱོང་ཞིང་མཁན་པོ་མཛད་པའི་སྐབས།
སྡེ་དགེ་ཆོས་རྒྱལ་ཆེན་པོ་བོད་དུ་ཕེབས་པའི་ཚེ། དེའི་དབུའི་མཆོད་གནས་པ་ཆེན་པོ་མཁས་གྲུབ་ངག་དབང་ཆོས་འབྱོར་གྱི་དྲུང་ནས།
གུར་མགོན་ལྷ་བརྒྱད་ཐུན་མོང་མ་ཡིན་པའི་རྗེས་སུ་གནང་བ་དང༌། དཔལ་མགོན་ཞལ་བསྙེན་དུས་དང༌། སྒྲུབ་དུས་ཐུན་མོང་དང༌། ཐུན་

མོང་མ་ཡིན་པ། དཀར་པོ་ཚེ་འཕེལ། སེར་པོ་རྒྱས་བྱེད། དམར་པོ་དབང་སྡུད། ནག་པོ་དགྲ་བགེགས་སྒྲོལ་བ་རྣམས་ཀྱི་རྗེས་སུ་གནང་བ་རྣམས་ལེགས་པར་གསན་པར་མཛད་དོ། །རྣམ་འདྲེན་དམ་པ་འབའ་དཔོན་པོ་ཀུན་དགའ་ཡེ་ཤེས་ཀྱི་དྲུང་ནས།
བྱ་རྒྱུད་གཤེགས་རིགས་ཀྱི་ཡུམ་དུ་གཏོགས་པ་སྲུང་བ་ལྷ་ལྔ་བཅུ་རྩ་གཅིག་གི་དཀྱིལ་འཁོར་དུ་དབང་བསྐུར་བ་ལེགས་པར་གསན་ཅིང༌། དེ་ནས་བོད་ཆེན་པོའི་ལྗོངས་ཀྱི་འགྲོ་དོན་ལ་རྗེ་འདི་ལན་གཉིས་ཕེབས་པའི་དང་པོའི་སྐབས།
མདོ་སྨད་བསྟན་འགྲོའི་དཔུང་གཉེན་དམ་པ་མི་ཉག་རི་ཁུད་མཆོག་སྤྲུལ་རིན་པོ་ཆེ་ཀུན་དགའ་མཁས་གྲུབ་དབང་པོ་མདོ་ཁམས་སྡེ་དགེའི་རྒྱལ་ཁབ་ཏུ་ཕེབས་པའི་ཚེ།
རྗེ་དེའི་དྲུང་ནས་ཐེག་པ་ཆེན་པོ་ཕ་རོལ་ཏུ་ཕྱིན་པའི་བློ་སྦྱོང་དོན་བདུན་མའི་ཉམས་ཁྲིད་ཟབ་མོ་ཤིན་ཏུ་ཞིབ་པ་དང༌། དེའི་ཡིག་ཆ་སེམས་དཔའ་ཆེན་པོ་གཞོན་ནུ་རྒྱལ་མཆོག་གིས་མཛད་པའི་བློ་སྦྱོང་ལེགས་བཤད་ཀུན་འདུས་ཀྱི་ལུང༌།
བྱ་རྒྱུད་དེ་བཞིན་གཤེགས་པའི་རིགས་ཀྱི་གཙོ་བོ་ཐུབ་པ་གནས་བརྟན་བཅུ་དྲུག་གི་རྗེས་སུ་གནང་བ་དང༌། རྒྱ་གར་དམ་པ་སངས་རྒྱས་ནས་བརྒྱུད་པའི་འཇམ་དཔལ་སྨྲ་བའི་སེང་གེའི་རྗེས་སུ་གནང་བ་དང༌།
དེ་བཞིན་གཤེགས་པའི་རིགས་ཀྱི་གཙུག་ཏོར་འཕགས་པ་ཀུན་ནས་སྒོར་འཇུག་པ་གཙུག་ཏོར་དྲི་མེད་ལྷ་ལྔའི་དཀྱིལ་འཁོར་དུ་རིག་གཏད་ཟབ་མོ་དང༌། དེའི་དཀྱིལ་ཆོག་རིན་ཆེན་བསོད་ནམས་མཆོག་གྲུབ་ཀྱིས་མཛད་པ།
གཙུག་ཏོར་དྲི་མེད་ཀྱི་གཟུངས་བཀླག་པ་དང༌། མཆོད་རྟེན་བཞེངས་པའི་ཆོ་གའི་ལག་ལེན་ཁྲིགས་ཆགས་སྒྲ་ཚད་པ་རིན་ཆེན་རྣམ་རྒྱལ་གྱིས་མཛད་པ། མཆོད་རྟེན་བཞེངས་ཚུལ་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པ་རྣམས་ཀྱི་ལུང་དང་བཅས་པ།
གཙུག་ཏོར་གདུགས་དཀར་ལྷ་ཉེར་བདུན་མའི་དཀྱིལ་འཁོར་དུ་དབང་བསྐུར་བ་དང༌། བྱ་རྒྱུད་པདྨའི་རིགས་ཀྱི་

བདག་པོ་འཕགས་པ་བཅུ་གཅིག་ཞལ་དཔལ་མོ་ལུགས་ཀྱི་སྨྱུང་གནས་ཀྱི་ཆོ་ག་རྨོར་ཆེན་གྱིས་མཛད་པའི་ལུང༌། པདྨའི་རིགས་ཀྱི་ཡུམ་སྒྲོལ་དཀར་ཡིད་བཞིན་འཁོར་ལོའི་རྗེས་གནང་ངོར་ལུགས་ཐུན་མོང་བ་དང༌། ཐུན་མོང་མ་ཡིན་པ་འོད་ཟེར་དྲུག་སྦྲག་གི་རྗེས་གནང་སྔོན་དུ་འགྲོ་བའི་སྒོ་ནས་ཉམས་ཁྲིད་ཟབ་མོ་ཤིན་ཏུ་རྒྱས་པ་དང༌།
སྤྱོད་རྒྱུད་དེ་བཞིན་གཤེགས་པའི་རིགས་ཀྱི་བདག་པོ་འཇམ་དཔལ་ཨ་ར་པ་ཙ་ན་ལྷ་ལྔའི་དཀྱིལ་འཁོར་དུ་དབང་བསྐུར་བ་དང༌།
རྣལ་འབྱོར་བླ་ན་མེད་པའི་ཕ་རྒྱུད་གསང་བ་འདུས་པ་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ་དང༌། གསང་བ་འདུས་པ་སྤྱན་རས་གཟིགས་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ་དང༌།
གྲུབ་ཆེན་བིརྺ་པས་ལེགས་པར་བཀྲལ་བའི་འཇམ་དཔལ་གཤིན་རྗེའི་གཤེད་དམར་པོ་ལྷ་ལྔའི་དཀྱིལ་འཁོར་དུ་དབང་བསྐུར་བ་སྔོན་དུ་འགྲོ་བའི་སྒོ་ནས་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཁྲིད་ཡིག་སོགས་ཀྱི་སྟེང་ནས་གཤེད་དམར་སྤྲོས་མེད་ཀྱི་ཉམས་ཁྲིད་དང༌།
དཔལ་རྡོ་རྗེ་འཇིགས་བྱེད་རྭ་ལུགས་ཐུན་མོང་མ་ཡིན་པ་ལྷ་བཅུ་གསུམ་མའི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་འཇམ་མགོན་ཀུན་དགའ་བློ་གྲོས་ཀྱིས་མཛད་པའི་ལུང༌། འཕགས་ཡུལ་གྱི་གྲུབ་ཆེན་བརྒྱད་ཅུ་རྩ་བཞིའི་བྱིན་རླབས་དབང་བཞིའི་ཚུལ་དུ་བསྐུར་བ་དང༌། དེའི་བྱིན་རླབས་བླ་མའི་རྣལ་འབྱོར་ཨ་མེས་ཞབས་ཀྱིས་མཛད་པ།
གྲུབ་ཆེན་བརྒྱད་ཅུའི་རྣམ་ཐར་ཨ་བྷ་ཡ་ཤྲཱིས་མཛད་པ་པ་ཚབ་ལོ་ཙཱ་བའི་འགྱུར། བླ་མ་རྡོ་རྗེ་གདན་པས་མཛད་པའི་བསྟོད་པ། གྲུབ་ཆེན་སོ་སོའི་རྟོགས་བརྗོད་རྡོ་རྗེའི་གླུ།
རྣལ་འབྱོར་མ་ཉི་མའི་འོད་ཟེར་གྱིས་མཛད་པའི་གྲུབ་ཆེན་བརྒྱད་ཅུ་བྱོན་ཚུལ་རྣམས་ཀྱི་ལུང༌། རྡོ་རྗེ་བདག་མེད་མ་ལྷ་མོ་བཅོ་ལྔའི་བྱིན་གྱིས་བརླབས་པ་དང༌། མང་ཐོས་ཀླུ་སྒྲུབ་རྒྱ་མཚོས་མཛད་པའི་ཀྱེ་རྡོར་རྒྱུད་གསུམ་དང༌།
སློབ་

བཤད་བརྒྱུད་པའི་གསོལ་འདེབས། གསུང་ངག་རིན་པོ་ཆེ་སྔོན་འགྲོ་སྣང་བ་གསུམ་དང༌། དངོས་གཞི་རྒྱུད་གསུམ་དང་བཅས་པའི་ཁྲིད་ཡིག་ཡོངས་སུ་རྫོགས་པ་དང༌། བདག་ཆེན་བློ་གྲོས་རྒྱལ་མཚན་གྱིས་མཛད་པའི་རྩ་ལྟུང་གི་རྣམ་བཤད་འཁྲུལ་སྤོང་རབ་གསལ་དང༌།
རྡོ་དྲིལ་གྱི་རྣམ་བཤད་བཅས་ཀྱི་ལུང༌། རིགས་བྱེད་མ་ཚར་ལུགས་ཐུན་མོང་མ་ཡིན་པའི་རྗེས་གནང་དང༌། དེའི་ཡིག་ཆ་ངག་དབང་ཀུན་དགའ་བློ་གྲོས་ཀྱིས་མཛད་པ་དང༌།
རིགས་བྱེད་མའི་སྒྲུབ་ཐབས་ཁམས་གསུམ་དབང་དུ་བྱེད་པའི་གནད་ཡིག་ཚར་ཆེན་གྱིས་མཛད་པ་བཅས་ཀྱི་ལུང༌། ཌོམྦི་ལུགས་ཀྱི་ཀུ་རུ་ཀུལླེ་གསང་སྒྲུབ་ལྷ་ལྔའི་བྱིན་གྱིས་བརླབས་པ་དང༌། དེའི་ཡིག་ཆ་ངག་དབང་ཆོས་གྲགས་ཀྱིས་མཛད་པའི་ལུང༌།
མ་རྒྱུད་པདྨ་གར་དབང་གི་རིགས་སུ་གཏོགས་པ་སྒྲོལ་མ་ཀུ་རུ་ཀུལླེ་ལྷ་ལྔའི་དབང་བསྐུར་བ་དང༌། དེའི་སྒྲུབ་དཀྱིལ་ཐར་པཎ་གྱིས་མཛད་པའི་ལུང༌། བླ་མ་གཉན་ལོ་ཙཱ་བའི་དབང་གི་ལྷ་གསུམ་མམ་དམར་ཆུང་སྐོར་གསུམ་དུ་གྲགས་པའི་རྗེས་སུ་གནང་བ་དང༌།
དེའི་ཡིག་ཆ་ངག་དབང་ཆོས་གྲགས་ཀྱིས་མཛད་པའི་ལུང༌། ཇོ་བོ་ལུགས་ཀྱི་ཚོགས་བདག་དཀར་པོའི་རྗེས་སུ་གནང་བ་དང༌།
ཇོ་བོ་ལུགས་ཀྱི་ཚོགས་བདག་དཀར་པོ་ཆགས་པའི་རྡོ་རྗེའི་རྗེས་སུ་གནང་བ་དང༌། རྗེ་བཙུན་ས་སྐྱ་པ་རྣམས་ལ་ཆོས་སྐྱོང་སྲུང་མའི་གདམས་པ་རྒྱ་མཚོ་ཙམ་བཞུགས་པའི་ནང་ནས་མཆོག་ཏུ་གྱུར་པ་རྡོ་རྗེ་ནག་པོ་ཆེན་པོའི་སྐོར་ལ།
རྩ་བའི་ཡི་གེ་རྣམས་བདག་ཆེན་རྡོ་རྗེ་འཆང་ཆེན་པོས་ཕྱོགས་གཅིག་ཏུ་བསྒྲིགས་པའི་གླེགས་བམ་མེ་འབར་མ། ཡན་ལག་གི་ཡི་གེ་རྣམས་ཚར་ཆེན་ཆོས་ཀྱི་རྒྱལ་པོས་ཕྱོགས་གཅིག་ཏུ་བསྒྲིགས་པའི་ཁ་སྐོང་གླེགས་བམ།
དེས་བསྒྲིགས་པའི་མཁས་གྲུབ་ཕལ་ཆེར་གྱི་རྣ་བའི་སྤྱོད་ཡུལ་དུ་མ་གྱུར་པ་སྙིང་གི་ཟུངས་ཁྲག་ལྟ་བུ་ཐུན་མོང་མ་ཡིན་པའི་སྙན་བརྒྱུད་གླེགས་བམ། རྨོར་ཆེན་རྡོ་

རྗེ་འཆང་གིས་བསྒྲིགས་པའི་སྙན་བརྒྱུད་དང་རྗེས་སུ་འབྲེལ་བའི་ཡང་སྐོང་གླེགས་བམ། ཚར་ཆེན་ཆོས་ཀྱི་རྒྱལ་པོས་བསྒྲིགས་པའི་འདོད་ཁམས་དབང་ཕྱུག་དུད་སོལ་མའི་གླེགས་བམ་རྣམས་ཀྱི་ལུང་ལག་ལེན་དང་བཅས་པ་དང༌།
འཕགས་པ་འཇིག་རྟེན་དབང་ཕྱུག་གི་རྣམ་འཕྲུལ་རྒྱལ་སྲས་ཐོགས་མེད་བཟང་པོ་དཔལ་གྱི་བཀའ་འབུམ་ཐོར་བུའི་སྐོར་པུསྟ་ཀ་གཅིག་དང༌། མུས་ཆེན་འཁོར་ལོ་སྡོམ་པ་དཀོན་མཆོག་རྒྱལ་མཚན་གྱི་བཀའ་འབུམ་པུསྟ་ཀ་གཅིག་དང༌།
ཀུན་མཁྱེན་སྨྲ་བའི་ཉི་མ་བསོད་ནམས་སེང་གེས་མཛད་པའི་ཟབ་མོ་སྔགས་ཕྱོགས་ཀྱི་སྐོར་གྱི་བཀའ་འབུམ་པུསྟ་ཀ་བཞི་དང༌། ཨེ་ཝྃ་བསྟན་པའི་སྣང་བྱེད་མཁས་གྲུབ་དཔལ་ལྡན་དོན་གྲུབ་ཀྱི་བཀའ་འབུམ་པུསྟ་ཀ་གཅིག་དང་བཅས་པའི་ལུང་རྣམས་གསན་ཞིང་ལེགས་པར་ཁོང་དུ་ཆུད་པར་མཛད་དོ།
།ཡང་སྡེ་དགེའི་དབུ་བླ་གྲུབ་པའི་དབང་ཕྱུག་ཆེན་པོ་ངག་དབང་རིན་ཆེན་གྱི་དྲུང་ནས། ནཱ་རོ་མཁའ་སྤྱོད་ཀྱི་བྱིན་རླབས་སྔོན་དུ་འགྲོ་བའི་སྒོ་ནས་སྔོན་འགྲོ་ཐུན་མོང་དང་ཐུན་མོང་མ་ཡིན་པ།
བསྐྱེད་རིམ་རྣལ་འབྱོར་བཅུ་གཅིག །རྫོགས་རིམ་རྩ་དབུ་མ། བདེ་བ་དང་འཇའ་ལུས་སྒྲུབ་པ། མཁའ་སྤྱོད་ཡབ་ཡུམ་གྱི་འཕོ་བ།
ནང་གི་མཁའ་སྤྱོད་སྒྲུབ་པ་སོགས་ཆ་ལག་ཡོངས་སུ་རྫོགས་པའི་ཉམས་ཁྲིད་ཟབ་མོ་ཤིན་ཏུ་ཞིབ་པ་དང༌། ཆོས་ཉིད་དངོས་སུ་སྟོན་པའི་བྱིན་རླབས་དང༌། རྫོགས་རིམ་རྩ་དབུ་མ་ཆེ་བའི་ཁྲིད་དང་བཅས་པ་དང༌།
དཔལ་རྡོ་རྗེ་ནག་པོ་ཆེན་པོ་གུར་མགོན་ཁྲོ་བཅུའི་རྗེས་གནང་སྔོན་དུ་འགྲོ་བའི་སྒོ་ནས་མཁྱེན་བརྩེའི་ཁྲིད་ཡིག་སོགས་ཀྱི་སྟེང་ནས་གུར་གྱི་མགོན་པོའི་ཕྱི་ཁྲིད་རྡོ་རྗེའི་བྲག་རྫོང་མ།
ནང་གི་བྲག་རྫོང་དྲག་པོ་སྔགས་རྒོད། གསང་བའི་བྲག་རྫོང་སེམས་ཉིད་ཡེ་ཤེས་ཀྱི་འཁོར་ལོའི་རྩལ་འདོན་ཏེ་ཉམས་ཁྲིད་ཟབ་མོ་ཆ་ལག་ཡོངས་སུ་རྫོགས་པ་དང༌། གསང་ཁྲིད་ཀྱི་སྔོན་དུ་འགྲོ་

བའི་གུར་མགོན་ལྷ་དགུའི་རྗེས་སུ་གནང་བ་དང༌། ཞིང་སྐྱོང་སྟོབས་འཕྲོག་དབང་པོ་ཞལ་བཞི་པའི་སྙིང་ཐིག་ཧ་ལ་ནག་པོའི་དཔེ་བུམ་གྱི་ལུང་ལག་ལེན་དང་བཅས་པ་ལེགས་པར་གསན་ཞིང་དཔྱིས་ཕྱིན་པར་མཛད་དོ།
།ལུང་དང་རིགས་པར་སྨྲ་བ་གདོང་དགོན་བླ་མ་བསྟན་འཛིན་ཕུན་ཚོགས་ཀྱི་དྲུང་ནས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་ཆ་ལག་ཏུ་གཏོགས་པའི་བྱིན་རླབས་ཀྱི་སྐོར་བླ་མའི་རྣལ་འབྱོར་ཚར་གསུམ་ཁུག་པ།
ལམ་ཟབ་ཕྱི་ནང་གཉིས། བླ་མ་རིན་འབྱུང༌། བིར་སྲུང་ཕྱི་ནང་གཉིས། ལམ་སྦས་བཤད། བརྡ་དོན་གསལ་བ། བརྡ་ཆིག་བརྒྱུད། རྣམ་འཇོམས་བིར་ལུགས། རྟེན་འབྲེལ་སྙིང་པོའི་སྲུང་བ། གསང་བ་བཅུའི་རྒྱས་འདེབས་པ།
སྒྲུབ་པའི་ལུང་སྦྱིན་པ་རྣམས་ཀྱི་བྱིན་རླབས་དང༌། ག་ཡ་དྷ་རའི་ལུགས་ཀྱི་མགོན་རྐྱང་གི་རྗེས་སུ་གནང་བ། ཁྱད་པར་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་བསྒྲིགས་པའི་གསུང་ངག་ལམ་འབྲས་ཀྱི་གླེགས་བམ་པོད་སེར་དུ་གྲགས་པ་ལ་ཆོས་སྣ་དྲུག་ཅུ་བཞུགས་པའི་ནང་ནས།
ལོགས་སུ་བཞུགས་ཀྱང་རུང་བར་བཤད་པའི་ལས་དང་པོ་པ་དང་ཐུན་མོང་དུ་དགོས་པའི་ཆོས་བདུན་མ་གཏོགས་ཡོངས་སུ་རྫོགས་པ་མཆན་དང་བཅས་པ་དང༌།
རྒྱལ་བའི་ལུང་གིས་ཟིན་པའི་ངོར་ཆེན་རྡོ་རྗེ་འཆང་ཡབ་སྲས་ཀྱིས་བསྒྲིགས་པའི་གསུང་ངག་རིན་པོ་ཆེ་པུསྟི་དམར་ཆུང་ངམ་པོད་དམར་དུ་གྲགས་པ་ཤིན་ཏུ་ཚང་མ་རྣམས་ཀྱི་ལུང་དང་ལག་ལེན་དང་བཅས་པ།
རྒྱ་གར་དམ་པ་སངས་རྒྱས་བོད་དུ་ལན་གསུམ་ཕེབས་པའི་ཐ་མ་ལ་ཁམས་ཀྱི་གླང་ཐང་སྒྲོན་མར་གཏེར་དུ་སྦས་པ་ཁམས་སྟོན་ཤེས་རབ་དཔལ་གྱིས་གཏེར་ནས་བཏོན་པའི་མན་ངག་མཁྱུད་དཔྱད་དཀར་ནག་ཁྲ་གསུམ་གྱི་ལུང་རྣམས་གསན་ཞིང་ཕྱག་ལེན་ཀྱང་མཛད་དོ།
།ཉམས་དང་རྟོགས་པའི་དབང་ཕྱུག་ཁྲོ་ཤུལ་བླ་མ་ངག་དབང་སྨིན་གྲོལ་རྒྱ་མཚོའི་དྲུང་ནས། དཔལ་གསང་བ་འདུས་པ་རྩ་བའི་རྒྱུད་སོགས་

ལས་བསྟན་པའི་ཞིང་སྐྱོང་གདོང་བཞི་པ་རྣམ་འགྱུར་བཅུ་བདུན་གྱི་རྗེས་སུ་གནང་བ་རྣམས་དང༌། དེའི་དཔེ་བུམ་ནོར་བུའི་དོ་ཤལ་དང༌། སྙིག་ཐིག་ཧ་ལ་ནག་པོའི་སྐོར་ཚང་མའི་ལུང་དང་ལག་ལེན་རྣམས་གསན་ཞིང་མཐར་ཕྱིན་པར་མཛད་ལ།
གཞན་ཡང་ལྷ་འབྲང་བླ་མ་གྲུབ་དབང་དཔལ་ལྡན་ཆོས་རྒྱལ་ལས་ཀྱང༌། འོད་དཔག་མེད་ཀྱི་དབང་སོགས་ཆོས་འབྲེལ་ཕྲན་ཚེགས་ཙམ་གསན་པ་ཡིན་ནོ་ཞེས་ཐོས་སོ། །ཡང་མདོ་ཁམས་སྡེ་དགེའི་རྒྱལ་ཁབ་ཏུ་ལན་ཕྱི་མ་ཕེབས་པའི་ཚེའང༌།
སྡེ་དགེའི་དབུ་བླ་སྤངས་རྟོགས་ནོར་བུའི་མཛོད་འཆང་གྲུབ་མཆོག་དཔལ་ལྡན་ཕྲིན་ལས་ཀྱི་དྲུང་ནས། བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་ལྷ་དགུའི་དབང་བསྐུར་བ་སྔགས་ཀྱི་བཟླས་ལུང་དང་བཅས་པ།
ཀྱེ་རྡོ་རྗེ་མན་ངག་ལུགས་ཀྱི་དབང་བསྐུར་བ་དང༌། དེའི་ལུགས་ཀྱི་ལུས་དཀྱིལ་གྱི་དབང༌། བདག་མེད་ལྷ་མོ་བཅོ་ལྔའི་དབང་རྣམས་གསན་ནོ། །སྡེ་དགེའི་དབུ་བླ་མཁས་དང་གྲུབ་པའི་གཙུག་རྒྱན་དགེ་འདུན་རྒྱ་མཚོའི་དྲུང་ནས།
བྱ་རྒྱུད་པདྨའི་རིགས་ཀྱི་བདག་པོ་འཕགས་པ་བཅུ་གཅིག་ཞལ་ལྷ་སོ་བདུན་གྱི་དབང་དང༌། གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ལས་བརྒྱུད་པའི་མན་ངག་ཟབ་མོ་རྣམས་གཙོ་བོར་གྱུར་པའི་ཟབ་ཆོས་འགའ་ཞིག་ཕྱོགས་གཅིག་ཏུ་བསྒྲིགས་པ་གསེར་པོད་དུ་གྲགས་པའི་སྐོར་ལ།
ཐོག་མར་བྱ་རྒྱུད་དེ་བཞིན་གཤེགས་པའི་རིགས་ཀྱི་གཙོ་བོ་ཀླུ་དབང་རྒྱལ་པོའི་སྒྲུབ་ཐབས་ཀླུ་སྒྲུབ་ཀྱིས་མཛད་པ་ལོ་ཆེན་རིན་བཟང་གི་འགྱུར།
དེའི་སྒྲུབ་ཐབས་བཅོམ་ལྡན་རལ་གྲིས་མཛད་པ། བསྟོད་པ་རོང་སྟོན་གྱིས་མཛད་པ། རྗེས་གནང་གི་ཐོ་ཡིག་མཛད་བྱང་མི་གསལ་བ་རྣམས་དང༌།
དེ་བཞིན་གཤེགས་པའི་རིགས་ཀྱི་བདག་པོ་མ་ཏིའི་ལུགས་ཀྱི་འཇམ་དཀར་དཔའ་བོ་གཅིག་གྲུབ་ཀྱི་སྐོར་ལ་སྒྲུབ་ཐབས་པཎྜི་ཏ་མ་ཏིའམ་གསང་མཚན་སྒེག་པའི་རྡོ་རྗེར་གྲགས་པས་མཛད་

པ་ཁྲོ་ལོའི་འགྱུར། དེས་མཛད་པའི་འཇམ་དཔལ་གྱི་བསྟོད་པ། རྗེས་གནང་གི་ཕྱག་ལེན་ཁྲོ་ལོས་མཛད་པ། འཇམ་དཀར་གྱི་ལོ་རྒྱུས་དང༌། རྩ་བའི་སྒྲུབ་ཐབས་ལས་ཁ་ཚར་བཞི་དང་བཅས་པ་རྣམས་རྒྱ་སྟོན་ཀུན་དགའ་བརྩོན་འགྲུས་ཀྱིས་མཛད་པ་བཅས་དང༌།
དམ་པ་རྒྱ་གར་ནས་བརྒྱུད་པའི་འཇམ་དཔལ་སྨྲ་བའི་སེང་གེའི་སྐོར་ལ་སྒྲུབ་ཐབས་དམ་པ་སངས་རྒྱས་ཀྱིས་མཛད་པ། དེས་མཛད་པའི་འཇམ་དཔལ་གྱི་སྒྲུབ་པའི་རིམ་པ་ཚིག་ལྷུག་པ།
བསྟོད་པ་མཛད་བྱང་མེད་པ། འཇམ་དཔལ་དམར་པོའི་གསུང་གི་རྫོགས་རིམ། འཇམ་དཔལ་གྱི་ཞལ་བལྟ་བའི་ཐབས། ཤེས་རབ་འཕེལ་བ་དང་དབང་དུ་བྱ་བའི་ཐབས། མུ་དྲཱ་དབང་དུ་བྱ་བ་མཛེས་མ་རྒྱན་འཁོར། གཞན་གྱི་ངག་རྐུ་བ།
ཕ་རོལ་གྱི་ཤེས་རབ་འཕྲོག་པ། མངོན་ཤེས་སྒྲུབ་པ། རྐང་མགྱོགས་སྒྲུབ་པ། མིག་རྣོ་བ། སྨན་རྣམས་ཀྱི་ཐུན་ཚད་དང༌། རལ་གྲིའི་རྒྱུ་དང༌། རིལ་བུའི་དབྱིབས་དང་ཁ་དོག་གཟའ་སྐར་དང་བཅས་པ་བསྟན་པ།
རིལ་བུའི་གདན་གྱི་འཁོར་ལོའི་རྣམ་གཞག །རྗེས་གནང་གི་ཆོ་ག །སྒྲུབ་ཐབས་དང་རྗེས་གནང་གི་མཎྜལ་གྱི་རྣམ་གཞག །སྒྲུབ་པའི་ཚད་དང་བླང་དོར་བསྟན་པ། སཱཙྪ་དཀར་ནག་གི་ལས་སྦྱོར། དབང་སྡུད་འཁོར་ལོ་འབྲི་ཚུལ་གྱི་གསལ་བྱེད་མཛད་བྱང་མེད་པ་རྣམས་དང༌།
གཤེགས་རིགས་ཀྱི་ཁྲོ་བོ་མི་གཡོ་བ་དཀར་པོའི་སྐོར་རྨོར་ཆེན་གྱིས་ཕྱོགས་གཅིག་ཏུ་བསྒྲིགས་པ་ལ། མི་གཡོ་བ་དཀར་པོའི་སྒྲུབ་ཐབས་དཱ་ན་ཤཱི་ལས་རང་འགྱུར་དུ་མཛད་པ།
མཁས་པ་ཡོན་ཏན་ཁྲིས་མཛད་པའི་མི་གཡོ་བ་དཀར་པོ་ཤེས་རབ་བློ་འཕེལ་གྱི་སྒྲུབ་ཐབས་བཅུད་ཀྱི་སྙིང་པོ། མི་གཡོ་བ་དཀར་པོའི་ཞལ་གདམས་གསུམ་གྱི་སྙན་བརྒྱུད་ཡི་གེར་བཀོད་པ།
ལྟ་བ་བཀའ་རྟགས་ཀྱི་ཕྱག་རྒྱའི་ཉམས་ལེན་གྱི་གནད་དང་བཅས་པ། མི་གཡོ་བ་དཀར་པོའི་བསྟོད་པ་རྣམས་ཡོན་ཏན་ཁྲིས་མཛད་པ་བཅས་

དང༌། པདྨའི་རིགས་ཀྱི་ཡུམ་དུ་གཏོགས་པ་སྒྲོལ་དཀར་ཡིད་བཞིན་འཁོར་ལོའི་སྐོར་འཇམ་དབྱངས་མཁྱེན་བརྩེའི་དབང་ཕྱུག་གིས་ཕྱོགས་གཅིག་ཏུ་བསྒྲིག་པར་མཛད་པ་ལ། སྒྲོལ་དཀར་སྒྲུབ་ཐབས་སློབ་དཔོན་ངག་གི་དབང་ཕྱུག་གྲགས་པས་མཛད་པ་བ་རིའི་འགྱུར།
སྒྲོལ་དཀར་གྱི་བུམ་ཆོག་གཏོར་མ་སྲུང་འཁོར་རྣམས་ཀྱི་ཡི་གེ །བྲིས་པའི་སྲུང་འཁོར་གྱི་ཡི་གེ །བར་ཆད་ཞི་བར་བྱེད་པའི་ཡི་གེ །སྒྲོལ་མའི་བྱད་འགྲོལ་གྱི་ཡི་གེ་སློབ་དཔོན་པདྨ་ནག་པོས་མཛད་པ་བ་རིའི་འགྱུར།
སྒྲོལ་མའི་སྤྲུལ་པ་ཅེ་སྤྱང་སྔོན་མོའི་ལམ་སྲུང༌། དེའི་གསལ་བྱེད། དཀོན་མཆོག་ལྷུན་གྲུབ་ཀྱིས་མཛད་པའི་སྒྲོལ་དཀར་བུམ་ཆོག་རྗེས་གནང་དང་བཅས་པ།
སྒྲོལ་དཀར་གྱི་མངོན་རྟོགས་དང༌། དེའི་རྗེས་གནང་གི་ཆོ་ག་མུས་ཆེན་སངས་རྒྱས་རིན་ཆེན་གྱིས་མཛད་པ། སྒྲོལ་དཀར་བླ་བརྒྱུད་ཀྱི་ལོ་རྒྱུས་མཛད་བྱང་མེད་པ། སྒྲོལ་དཀར་གྱི་རྗེས་གནང་དང༌།
དེའི་ཟབ་ཁྲིད་ཀྱི་དམིགས་རིམ་དང༌། སྦྱིན་སྲེག་གི་ཆོ་ག་རྣམས་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པ། སྒྲོལ་དཀར་སྒྲུབ་ཐབས་ཉུང་ངུ་དབང་ཕྱུག་རབ་བརྟན་གྱིས་མཛད་པ་བཅས་དང༌།
པདྨའི་རིགས་ཀྱི་ཁྲོ་བོ་རྟ་མགྲིན་ཟླ་རྒྱལ་ལུགས་སམ་ལྕགས་རལ་ཅན་དུ་གྲགས་པའི་སྐོར་ལ། རྟ་མགྲིན་གྱི་སྒྲུབ་ཐབས་ཐུན་མོང་གི་ལས་ཚོགས། ནད་པ་གསོ་བ། སྟེང་གདོན་གཟིར་བ། ནད་གདོན་སྲུང་བ། སེར་བ་སྲུང་བ།
ཕྱིར་ཟློག་དང་བཅས་པ་བྱང་སེམས་ཟླ་བ་རྒྱལ་མཚན་གྱིས་མཛད་པ། རྗེས་གནང་གི་ཆོ་ག་མཛད་བྱང་མེད་པ་རྣམས་དང༌། རྡོ་རྗེའི་རིགས་ཀྱི་ཕོ་ཉ་དམེ་བརྩེགས་དུད་ཀ་ས་ལུགས་སུ་གྲགས་པའི་སྐོར་ལ་སྒྲུབ་ཐབས་ལས་ཚོགས་དང་བཅས་པ་ས་པཎྜི་ཏ་ཆེན་པོས་མཛད་པ་ལ།
ནང་གསེས་ཀྱི་ལས་ཚོགས་སྨྱོ་འབོགས་འདུལ་བ། སེར་བ་ཟློག་པ། རིམས་ནད་གསོ་བ། ཕྱུགས་གོད་སྲུང་བ། མི་ལོ་ནད་ཅན་གསོ་བ། ར་ལུག་ལ་སྤྱང་ཀི་སྲུང་བ།
ནད་པའི་སྔས་སྲུང༌། ཞིང་གི་འབུ་སྲུང་བ། སྲིས་རྨེ་

བའི་ཐབས། འགོང་པོ་སྲེག་པ་དང་བཅས་པ་རྣམས་དང༌། ཇོ་ལུགས་དམེ་བརྩེགས་ལྗང་ནག་གི་ལས་ཚོགས་སྐོར་ལ། ནད་པ་གྲིབ་ཀྱིས་ཕོག་པ་སྲུང་བ། ལམ་གྱི་གྲིབ་སྲུང་བ། སྨྱོན་པ་འདུལ་བ། སེར་བ་སྲུང་བ། རིམས་ནད་གསོ་བ།
ཕྱུགས་གོད་སྲུང་བ། མི་ལོ་ནད་ཅན་གསོ་བ། ར་ལུག་ལ་སྤྱང་ཀི་སྲུང་བ། འབྲས་ཕོལ་ལྷོག་པ་གསོ་བ། ནད་པའི་སྔས་སྲུང༌། ཞིང་ལ་འབུ་སྲིན་སྲུང་བ། བང་མཛོད་དུ་འགོང་པོ་ཞུགས་པ་སྲུང་བ། ནོར་ཕྱུགས་ལ་འགོང་པོ་རྗེས་སུ་འབྲང་བ་སྲེག་པ།
དམེ་གྲིབ་སྲུང་བའི་ཐབས། ལོ་རྒྱུས་དང་བཅས་པ་རྣམས་དང༌། བྱ་རྒྱུད་ནོར་ཅན་གྱི་རིགས་ཇོ་བོ་ལུགས་ཀྱི་ཛཾ་དཀར་འབྲུག་ཞོན་ལྷ་ལྔའི་སྐོར་ལ། ཛཾ་དཀར་ལྷ་ལྔའི་སྒྲུབ་ཐབས་ཇོ་བོས་མཛད་པ་ལ་ནང་གསེས་སུ།
ཕྱི་ཆུ་སྦྱིན་ལ་བརྟེན་ནས་སྒྲུབ་པ། ནང་གཏོར་མ་ལ་བརྟེན་ནས་སྒྲུབ་པ། གསང་བ་གའུ་ལ་བརྟེན་ནས་སྒྲུབ་པ་རྣམས་དང༌། ཐུགས་རྗེ་ཆེན་པོའི་སྤྱན་ཆབ་ལས་སྤྲུལ་པའི་ཛམྦྷ་ལས་ཇོ་བོ་ལ་གདམས་པ་གནང་བའི་ལོ་རྒྱུས།
རྗེས་གནང་གི་ཐོ་ཡིག་ཨ་ཏི་ཤའི་མན་ངག་ལས་བྱུང་བ། བསྟོད་པ་ཇོ་བོས་མཛད་པ། སྒྲུབ་ཐབས་རྗེས་གནང་དང་བཅས་པ་ཤེའུ་ལོ་ཙཱ་བ་ཀུན་དགའ་ཆོས་གྲགས་ཀྱིས་མཛད་པ་རྣམས་དང༌།
ས་སྐྱ་པའི་གསེར་ཆོས་བ་རི་ལུགས་ཀྱི་སེང་གདོང་སྔོན་མོའི་སྐོར་ལ། བྱད་མ་འབུམ་རྡུགས་ཀྱི་འཁོར་ལོར་གྲགས་པའི་མན་ངག་ལ་ནང་གསེས་སུ། གདམས་པ་བྱུང་ཚུལ།
རྩ་བའི་སྒྲུབ་ཐབས། ལས་ཚོགས་ལ་ཟློག་པ། སྲུང་བ། གསད་པ། ཚེ་སྒྲུབ། ནོར་སྒྲུབ། དབང་སྡུད། སྲིའུ་གསོ་བ། ཆར་འབེབས་པ། ཆར་གཅོད་པ། ཞིང་གི་འབུ་སྲུང་བ། གཡག་ནད་གཅོད་པ། སད་སྲུང༌། སེར་སྲུང༌།
ཐོག་སྲུང༌། ལུག་ནད་སྲུང་བ། བེ་གེ་གཅོད་པ། ལྷོག་པ་སྲུང་བ། རིམས་སྲུང༌།  འབྲུམ་སྲུང༌། འཁྲུ་གཅོད། མཚོན་སྲུང༌། གྲེ་འགགས་སྲུང་བ། འགོ་ཡོར་སྲུང་བ། གཟའ་ནད་སྲུང་བ། ཇག་

ཆིངས་ཏེ་ལས་ཚོགས་ཉེར་ལྔ། མཁའ་འགྲོ་སྟོང་གི་སྲོག་སྙིང་ནང་ནས་ཕྱིར་ཟློག་པའི་ཐབས། སེང་གདོང་མའི་མན་ངག་ཡི་གེ་བཅུ་བཞིའི་ལས་ཚོགས་ཚིགས་བཅད་མ། ཕྱིར་ཟློག་ལུགས་གཅིག །ཚར་ཆེན་དང་མཁྱེན་བརྩེས་མཛད་པའི་སྒྲུབ་ཐབས་རྣམས་དང༌།
གསེར་ཆོས་འཇམ་དཔལ་ནག་པོའི་སྐོར་ལ། འཇམ་དཔལ་ནག་པོའི་རྗེས་གནང་བྱ་ཚུལ་གྱི་ཡིག་རྙིང༌། དེའི་ཉམས་ལེན་ཟབ་མོ་གནད་བཅུ་གཅིག་དང་ལྡན་པ་ཚར་ཆེན་གྱིས་མཛད་པར་གྲགས་པ།
སྒྲུབ་ཐབས་གུ་གེ་པཎྜི་ཏས་མཛད་པ། ཡང་སྒྲུབ་ཐབས་མཛད་བྱང་མི་གསལ་བ་རྣམས་དང༌། ཡར་ཀླུང་ཀླུ་པའི་གསེར་ཆོས་སེང་གེ་སྒྲའི་ངག་སྲུང་འགྲོལ་གྱི་སྐོར་ལ། སེང་གེ་སྒྲའི་མན་ངག་ཀླུ་པའི་གསེར་ཆོས་ཀྱི་ཡི་གེར་ཡར་ཀླུང་པས་ཞུས་དག་བྱས་པ།
ཚར་ཆེན་གྱིས་མཛད་པའི་སྒྲུབས་ཐབས་ཀྱི་ངག་འདོན་དང༌། རྨོར་ཆེན་གྱིས་མཛད་པའི་སྒྲུབ་ཐབས་ཉུང་ངུ་བཅས་དང༌། གསེར་ཆོས་རྡོ་རྗེ་ཁྱུང་ཁྲའི་སྐོར་ལ།
སྒྲུབ་ཐབས་ཡིག་རྙིང་མཇུག་ཏུ་བསྟོད་པ་ཤློ་ཀ་གཅིག་དང་བཅས་པ། གཏོར་མ་འབུལ་ཚུལ། བོང་ང་བསྟེན་ཐབས། ཁྱི་སྨྱོན་གསོ་ཐབས། གཉན་གསོ་བ། སྲུང་སྐུད་གདགས་པ། སྨན་ལ་བརྟེན་ནས་མཛེ་གསོ་བའི་རིལ་བུ་སོགས་རྒྱས་པར་བསྟན་པ།
རྗེ་བཙུན་རིན་པོ་ཆེ་གྲགས་པས་མཛད་པའི་བསྟོད་པ། བཟླས་ལུང་སྟེར་བའི་མན་ངག་རྣམས་དང༌། དུས་འཁོར་ནས་བསྟན་པའི་ལས་སྒྲུབ་པའི་ལྷ་གསུམ་གྱི་ནང་ཚན་རྡོ་རྗེ་ཁྱུང་ཁྲའི་སྐོར་ལ།
སྔགས་འཆང་གཟུངས་ཀྱི་དཔལ་བས་མཛད་པའི་ཁྱུང་པོད་དཀར་ཆག །དེའི་ལས་ཚོགས་བྱིས་གདོན་བྱ་འདྲེ་བཅོས་པ། བྱ་མདོས། ངན་སོང་སྒོ་འགེགས་བྱ་བ་ཁྱི་དུག་བཅོས་པའི་མན་ངག་རྣམས་གཟུངས་པས་མཛད་པ།
གདོན་རྣམ་འགྲོལ་བྱ་བ་གཟའ་བཅོས་པའི་མན་ངག་བཟང་པོའི་མཚན་ཅན་གྱིས་མཛད་པ། དཀར་ཕྲ་མེན་བརྟག་པའི་ཞལ་ཤེས། གཟའ་བཅོས་པའི་ལག་ལེན་ཤོག་དྲིལ་ཁྱུང་རྒྱ་

མ། ཁྱུང་གི་ལས་མཐའ་གཤེད་སྐོར་ཟབ་མོ་བཅས་གཟུངས་པས་མཛད་པ། ཀླུ་དང་གཟའ་རིགས་སྲུང་བའི་མན་ངག་དུས་འཁོར་ལུགས། ཆུའི་བླང་དོར་ཚིགས་བཅད་མ། གཟའ་མདོས་ཀྱི་ཆོ་ག་འབྲིང་པོ། དུག་བཅོས་པའི་མན་ངག་བཻ་ཌཱུརྻའི་ཕྲེང་བ་གཟུངས་པས་མཛད་པ།
དུག་སྲུང་ཉུང་ངུ༌། འཕགས་པས་མཛད་པའི་ཁྱུང་ཁྲའི་ལས་ཚོགས་དྲུག་པ་ཉེར་མཁོ་མདོར་བསྡུས། གཟུངས་པས་མཛད་པའི་ཁྱུང་ཁྲའི་ལས་མཐའ་བརྒྱད་པ། དྲེག་བཅོས་པའི་མན་ངག་དཔལ་གྱི་མཚན་ཅན་གྱིས་མཛད་པ།
མཛེ་གསོ་བ། ཐོག་སྲུང་བའི་ལས་ཚོགས་འཕགས་པས་མཛད་པ། གེགས་སེལ་གཟེར་ལྔ་གཟུངས་པས་མཛད་པ། དམུ་ཆུ་སྦྱོང་བའི་མན་ངག །སེར་བ་སྲུང་བའི་ལས་མཐའ། ཡང་སེར་བ་སྲུང་བའི་མན་ངག
།ལོ་ཆོག་དང་ལོ་ཕུད་ཀྱི་ཕྱག་ལེན། ཁ་བ་བསྲུང་བའི་ཐོ་འཛུགས་ཐབས། ཁྱུང་ཁྲའི་སྦྱིན་སྲེག །རྗེས་གནང༌། བསྟོད་པ་རྣམས་འཕགས་པས་མཛད་པ། སྒྲུབ་ཐབས་ཨཱ་ནནྡ་མ་ཏི་བྷ་དྲས་མཛད་པ།
བྱམས་པ་ངག་དབང་དཔལ་བཟང་གིས་མཛད་པའི་མངོན་རྟོགས། གཟུངས་པས་མཛད་པའི་སྒྲུབ་ཐབས་ལ་འདོན་འཇུག་ཅུང་ཟད་ཁ་བསྐངས་པ། བྱིན་རླབས་ཀྱི་ཟུར་འདེབས་བྱམས་པ་ངག་དབང་དཔལ་བཟང་གིས་མཛད་པ་རྣམས་དང༌། ཨཱ་ཙཱརྻ་དམར་པོ་ནས་བརྒྱུད་པའི་ཁྱུང་ནག་གི་སྐོར་ལ།
མཁའ་ལྡིང་གསེར་མིག་འཁྱིལ་པ་འབྱུང་པོ་འུར་འདེད་ཀྱི་མན་ངག་ཅེས་བྱ་བའི་ནང་གསེས་སུ། བསྙེན་པ། སྒྲུབ་པ། ལས་སྦྱོར་ལ་ཁྱད་པར་གྱི་ལས་སྦྱོར།
སེར་བ་དང་ཆར་གཅོད་པ། མིད་འབྱར་འཆོས་པ། དུག་སྲུང་བ། དུག་གི་འདྲེད། སྲིའུ་གསོ་བ། གདོན་བགེགས་སྐྲོད་པ། སྨྱོ་བ་འདུལ་བ། འབྱུང་ལྔའི་དྭངས་མ་བཅུད་ལེན་ཏེ་བརྒྱད། སྤྱི་འགྲོའི་ལས་སྦྱོར་དང་བཅས་པ་རྣམས་དང༌།
རྗེ་བཙུན་ས་སྐྱ་པ་རྣམས་ཤིན་ཏུ་ཐུགས་གཙིས་ཆེ་བའི་ནོར་གྱི་ལྷ་མོ་དབྱུ་གུ་མཆེད་གསུམ་གྱི་སྐོར་ལ། འཕགས་པ་ཀླུ་སྒྲུབ་

ཀྱིས་གནོད་སྦྱིན་མོ་ཀུན་འཁྱིལ་གྱི་རྟོག་པ་ནས་ཕྱུང་བའི་སྒྲུབ་ཐབས་བ་རི་བས་བསྒྱུར་བ། རྡོ་རྗེ་གདན་པས་མཛད་པའི་གནོད་སྦྱིན་མོ་ཀུན་ནས་འཁྱིལ་པའི་དོན་བསྡུས་ཀྱི་འགྲེལ་པ་བ་རིའི་འགྱུར་ལ་པ་ཚབ་ཀྱི་འགྱུར་བཅོས་དང་བཅས་པ།
དེའི་སྙིང་པོ་ས་པཎ་གྱིས་མཛད་པ། བ་རི་བ་བོད་དུ་འབྱོན་ཁར་རྡོ་རྗེ་གདན་པས་སྐྱེལ་ཐུང་མཛད་ནས་གནང་བའི་ཐུགས་དམ་མཁའ་འགྲོ་མའི་དངོས་གྲུབ་ལག་བཅང༌། དབྱུ་གུ་སྤུན་གསུམ་གྱི་མངོན་རྟོགས།
གཏོར་མ་གཏོང་ཐབས། རྟེན་བཅའ་ཐབས། མཁའ་འགྲོ་མའི་ལག་བཅང་འདྲ་མིན་གཅིག །སྒྲུབ་པ་བྱ་ཐབས། ཆང་བུ་བསྔོ་ལུགས། ཚིགས་བཅད་མཁའ་འགྲོ་ཆེན་མོ་ཞེས་པར་བརྒྱུད་པའི་ལོ་རྒྱུས།
རྟེན་བཅའ་ཐབས། བསྙེན་སྒྲུབ་ལས་སྦྱོར་བཅས་སྟོན་པ། ཞར་བྱུང་རབ་གནས་བྱ་ཐབས་དང་བླ་རྡོ་བཅང་བའི་མན་ངག །ཡང་མན་ངག་བླ་རྡོ་བཅང་ཐབས་དང་བཅས་པ་རྒྱས་པར་བསྟན་པ། འཇམ་མགོན་ཨ་མེས་ཞབས་ཀྱིས་མཛད་པའི་སྒྲུབ་ཐབས་བསམ་དོན་ཀུན་འགྲུབ་དང༌།
ཙཀྲ་ལ་བརྟེན་པའི་དབང་སྡུད་ཟབ་མོའི་ལག་ལེན་བསམ་འཕེལ་ནོར་བུ། སྒྲུབ་ཐབས་སིདྡྷི་ཕ་ལའི་བང་མཛོད་བྱམས་པ་ངག་དབང་ལྷུན་གྲུབ་ཀྱིས་མཛད་པ་རྣམས་དང༌།
ས་སྐྱ་པའི་གསེར་ཆོས་ཛཾ་དམར་སྲོག་སྒྲུབ་ཀྱི་སྐོར་ལ། སྲོག་སྒྲུབ་ཀྱི་གདམས་པ་ས་ཆེན་གྱིས་མཛད་པ་ལ་ནང་གསེས་སུ་རྟེན་བཅའ་བ། བསྙེན་སྒྲུབ། ལས་ལ་བསྐུལ་བ་དང་བཅས་པ། གསང་སྒྲུབ་ཐུན་མོང་མ་ཡིན་པ།
ལུང་བླང་བའི་མན་ངག །གོང་དཀར་རྡོ་རྗེ་གདན་པས་མཛད་པའི་རྗཻས་གནང་གི་ཡིག་ཆུང་རྣམས་དང༌། སྙེ་མོ་གཏེར་སྟོན་རྒྱ་གོང་རི་བ་སངས་རྒྱས་དབང་ཆེན་གྱིས་གཏེར་ནས་སྤྱན་དྲངས་ཤིང་དབོན་སྟོན་སྐྱེར་སྒང་པ་ཆོས་ཀྱི་སེང་གེ་ལ་བཀའ་བབས་པའི་རྟ་མགྲིན་གསང་སྒྲུབ་ཀྱི་སྐོར་ལ།
རྟ་མགྲིན་གསང་སྒྲུབ་ཀྱི་མངོན་རྟོགས་གཏེར་གཞུང་བདེ་གཤེགས་རྒྱལ་བ་རྒྱ་མཚོའི་ཐུགས་ཀྱི་བཅུད་ཐིག་ཅེས་བྱ་བའི་ནང་གསེས་སུ།
བསྒོམ་རིམ་བསྡུས་པ། ཛཔྲ་དམིགས་

ལ་བརྟེན་ནས་རང་གཞན་གྱི་དོན་སྒྲུབ་པ། བར་ཆད་གཞོམ་པ། སྡེ་བརྒྱད་གཟིར་བ། ལིངྒ་དང་འཁོར་ལོ་ལ་བརྟེན་པའི་ལས་སྦྱོར། རྩ་སྔགས། སྡེ་བརྒྱད་དབང་དུ་བསྡུ་བའི་ཤམ་བུའི་སྔགས་དང་བཅས་ཡོད་པའི་གཏེར་གཞུང་འཁྲུལ་མེད།
དབང་བསྐུར་བའི་ཆོ་ག་གཏེར་བྱོན། གཏོར་བསྔོ། བསྟོད་པ། རྟ་མགྲིན་གྱི་ཞལ་གདམས་ཟབ་མོ་ལ་ནང་གསེས་སུ། རྒྱལ་པོ་ཏིང་ངེ་འཛིན་དང་སྔགས་ཀྱིས་གཅུན་པ། འཁོར་ལོ་དང་སྨྱག་ཤད་ཀྱི་དབྱུག་པ་ལ་བརྟེན་ནས་རྒྱལ་པོ་འདུལ་ཞིང་གནོན་པ།
སྲུང་འཁོར། སྲུང་མདུད། སྐྱེར་སྒང་པས་ཆོས་སྐོར་འདི་རྣམས་ཨོ་རྒྱན་ཆེན་པོ་ལ་ཞུས་ཚུལ། ཚར་ཆེན་གྱིས་མཛད་པའི་མངོན་རྟོགས་ཉུང་ངུ༌། བྱིན་རླབས་ཀྱི་ཆོ་ག་རྒྱས་པ་བར་ཆད་ཀུན་སེལ་དང་བཅས་པའི་ལུང་དང༌།
ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གསུང་རབ་པུསྟ་ཀ་བཞིའི་ལུང༌། ཞུ་ཆེན་ཚུལ་ཁྲིམས་རིན་ཆེན་གྱིས་མཛད་པའི་ཐང་སྟོང་ལུགས་ཀྱི་ཚེ་རྟ་ཟུང་འབྲེལ་གྱི་དབང་ཆོག་ཚེ་སྲོག་རྡོ་རྗེར་སྒྲུབ་པའི་བཅུད་ལེན།
དེའི་རྒྱུན་ཁྱེར་རིང་འཚོའི་ཚེའི་ཟིལ་དངར། དེའི་ཚེ་སྒྲུབ་ཀྱི་དམིགས་བསལ་སོམ་ཉིའི་མདུད་བུ་འགྲོལ་བྱེད།
སྒྲོལ་དཀར་བསྙེན་ཐབས་ཟླ་འོད་གསར་པ། བྱང་གཏེར་ལུགས་ཀྱི་ཚེ་དཔག་མེད་ལྕགས་སྡོང་མའི་སྒྲུབ་ཐབས་དབང་ཆོག་དང་བཅས་པ་བཀྲ་ཤིས་འཁྱིལ་བའི་སྒྲ་དབྱངས་བཅས་ཀྱི་ལུང་དང༌། དཔལ་ལྡན་ཤངས་པ་བཀའ་བརྒྱུད་ནས་བརྒྱུད་པའི་མགོན་དཀར་ཡིད་བཞིན་ནོར་བུའི་གདམས་སྐོར་གྱི་ཡི་གེ་རྣམས་མཁས་གྲུབ་སངས་རྒྱས་ཕུན་ཚོགས་པས་ཕྱོགས་གཅིག་ཏུ་བསྒྲིག་པར་མཛད་པའི་དཔེ་བུམ་གྱི་ལུང་རྣམས་ལེགས་པར་གསན་ཞིང་དཔྱིས་ཕྱིན་པར་ཐུགས་སུ་ཆུད་པར་མཛད་དོ།
།གཞན་ཡང་བདག་ཉིད་ཆེན་པོ་འདི་ཕྱིས་སྐུ་ན་མཐོན་པོར་སོན་པའི་ཚེ། འགྲན་ཟླ་དང་བྲལ་བའི་མཁས་གྲུབ་ཆེན་པོ་རྩོད་དུས་ཀྱི་ཀུན་མཁྱེན་བུ་སྟོན་གཉིས་པ་རྡོ་རྗེ་འཆང་རིན་ཆེན་བློ་གསལ་བསྟན་

སྐྱོང་དཔལ་བཟང་པོའི་དྲུང་ནས། དཔལ་ཕྱག་ན་རྡོ་རྗེ་གོས་སྔོན་ཅན་གྱི་རྗེས་གནང་སྔོན་དུ་འགྲོ་བའི་སྒོ་ནས་བྱ་རྒྱུད་ནོར་ཅན་གྱི་རིགས་སུ་གཏོགས་པའི་རྒྱལ་པོ་ཆེན་པོ་རྣམ་ཐོས་སྲས་བཀའ་མི་འདྲ་བ་བཅུ་དྲུག་གི་རྗེས་སུ་གནང་བ་དང༌།
རྣམ་སྲས་སྙན་གྲགས་སྒྲུབ་པའི་རྗེས་གནང་དང་བཅས་པ་བྱ་རྒྱུད་གཤེགས་རིགས་ཀྱི་བདག་པོ་འཕགས་པ་འོད་ཟེར་དྲི་མ་མེད་པ་ཐུབ་དབང་ལྷ་བདུན་མའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་རྣམས་གསན་ནོ།
།ཡང་ཞྭ་སེར་གྱི་ཅོད་པན་འཛིན་པ་རྣམས་ཀྱི་ཁྲོད་ན་རྒྱུ་སྐར་གྱི་དབུས་ན་ཟླ་བའི་དཀྱིལ་འཁོར་ལྟར་གྱུར་པའི་གནས་ལྔ་རིག་པའི་མཁས་པ་ཆེན་པོ་ཨ་མདོ་བྲག་དགོན་ཞབས་དྲུང་རིན་པོ་ཆེ་དཀོན་མཆོག་བསྟན་པ་རབ་རྒྱས་ཀྱི་དྲུང་ནས།
ཐེག་པ་ཆེན་པོའི་གསོ་སྦྱོང་གི་སྡོམ་པ་དང༌། སེམས་དཔའ་ཆེན་པོ་གཞོན་ནུ་རྒྱལ་མཆོག་དང་མུས་ཆེན་དཀོན་མཆོག་རྒྱལ་མཚན་གྱིས་བློ་སྦྱོང་སྐོར་གྱི་རྒྱ་གཞུང་དང་བོད་གཞུང་གཅེས་པ་རྣམས་ཕྱོགས་གཅིག་ཏུ་བསྒྲིགས་པའི་བློ་སྦྱོང་པོད་ཀྱི་ལུང་དང༌།
དགེ་བའི་བཤེས་གཉེན་བཀའ་གདམས་པ་རྣམས་ཀྱི་ཐུགས་དམ་ལྷ་བཞིར་གྲགས་པའི་རྗེས་སུ་གནང་བ་རྣམས་དང༌།
བྱ་རྒྱུད་པདྨའི་རིགས་ཀྱི་ཕོ་ཉ་མོ་དབྱངས་ཅན་མ་དཀར་མོ་ས་མནྟ་ཤྲཱི་ནས་བརྒྱུད་པའི་རྗེས་སུ་གནང་བ་དང༌། དེའི་རྗེས་གནང་དང་སྒྲུབ་ཐབས་ལས་སྦྱོར་དང་བཅས་པ་ཚིགས་བཅད་མ་ཐུགས་སྲས་ལོ་ཙཱ་བ་རིན་ཆེན་རྣམ་རྒྱལ་གྱིས་མཛད་པའི་ལུང༌།
རྣལ་འབྱོར་བླ་ན་མེད་པའི་ཕ་རྒྱུད་མི་བསྐྱོད་པའི་རིགས་ཀྱི་ཁྲོ་བོ་ཕྱག་ན་རྡོ་རྗེ་འཁོར་ཆེན་ལྷ་བཅོ་བརྒྱད་ཀྱི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་འདུལ་འཛིན་གྲགས་པ་རྒྱལ་མཚན་གྱིས་མཛད་པའི་ལུང་དང་བཅས་པ། དཔལ་ཕྱག་ན་རྡོ་རྗེ་ཨུུ་ཙརྻའི་རྗེས་སུ་གནང་བ་དང༌། ཕ་རྒྱུད་རྣམ་སྣང་གི་རིགས་སུ་གཏོགས་པ་གྲུབ་ཆེན་དཔལ་འཛིན་ལུགས་ཀྱི་གཤེད་དམར་ལྷ་བཅུ་གསུམ་མའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་བུ་སྟོན་གྱིས་མཛད་

པའི་ལུང་དང་བཅས་པ། དགྲ་ནག་གི་རྒྱུད་ནས་བསྟན་པའི་དབྱངས་ཅན་དམར་མོ་གསང་སྒྲུབ་ཀྱི་རྗེས་སུ་གནང་བ་དང༌། དེའི་སྒྲུབ་རྗེས་འཇམ་དབྱངས་བཞད་པ་དཀོན་མཆོག་འཇིགས་མེད་དབང་པོས་མཛད་པའི་ལུང་དང་བཅས་པ།
འཇིགས་བྱེད་ཀྱི་ཕྱག་མཚན་མདའ་གཞུ་ལ་བརྟེན་ནས་བི་ཥ་བསད་པའི་ལས་ཚོགས་དུག་དབང་རྨ་བྱ་རྒྱས་པ་དང༌། མ་རྒྱུད་ཧེ་རུ་ཀའི་རིགས་སུ་གཏོགས་པ་གྲུབ་ཆེན་དྲིལ་བུ་ལུགས་ཀྱི་བདེ་མཆོག་ཕྱི་དཀྱིལ་ལྷ་ལྔའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་དཀྱིལ་ཐུགས་སྲས་ལོ་ཙཱ་བས་མཛད་པའི་ལུང་དང་བཅས་པ། དྲིལ་བུ་ལུགས་ཀྱི་རྣལ་འབྱོར་གསང་མཐའི་ཡང་སྙིང་འཁོར་ལོ་བདེ་མཆོག་ཟབ་མོ་ལུས་ཀྱི་དཀྱིལ་འཁོར་དུ་དབང་བསྐུར་བ་དང༌།
དེའི་སྒྲུབ་ཐབས་དང༌། བདག་འཇུག་གི་སྡོམ་དང༌། བདག་ཉིད་འཇུག་པ་དང་བཅས་པ་འཕགས་པ་རིན་པོ་ཆེས་མཛད་པའི་ལུང་དང་བཅས་པ། མ་རྒྱུད་པདྨ་གར་དབང་གི་རིགས་སུ་གཏོགས་པ་རྗེ་རས་པ་བཛྲ་ཀཱིརྟི་ནས་བརྒྱུད་པའི་རྟ་མགྲིན་པད་དབྱུག་ཅན་གྱི་རྗེས་སུ་གནང་བ།
དཔལ་ཀྱེ་རྡོ་རྗེའི་བཤད་རྒྱུད་རྡོ་རྗེ་གུར་ནས་བསྟན་པའི་འབྱུང་འདུལ་སེམས་དཔའ་སུམ་བརྩེགས་ཀྱི་རྗེས་གནང་མེ་དབང་དང་བཅས་པ།
ལྷ་ཆེན་ཚོགས་ཀྱི་བདག་པོ་དམར་ཆེན་ཁྱད་པར་ཅན་གྱི་རྗེས་སུ་གནང་བ་རྣམས་གསན་པར་མཛད་དོ། །ཡང་བོད་གངས་ཅན་གྱི་གྲུབ་མཐའ་རིས་མེད་ཀུན་གྱི་བསྟན་པའི་སྲོག་ཤིང་གཅིག་པུར་གྱུར་པ་བཅུ་ཕྲག་རིག་པའི་མ་ཧཱ་པཎྜི་ཏ་ངེས་པ་དོན་གྱི་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོའི་དྲུང་ནས་རྒྱལ་བའི་ལུང་གིས་ཟིན་པའི་སྙིགས་དུས་ཀྱི་རྡོ་རྗེ་འཆང་ངོར་ཆེན་ཀུན་དགའ་བཟང་པོའི་བཀའ་འབུམ་པུསྟ་ཀ་བཞིའི་ལུང་ལེགས་པར་གསན་ཞིང༌།
གཞན་ཡང་མཁས་དང་གྲུབ་པའི་གཙུག་རྒྱན་ཁང་གསར་མཁན་རིན་པོ་ཆེ་ངག་དབང་བློ་གྲོས་བཟང་པོའི་དྲུང་ནས། ངག་དབང་མཆོག་ལེགས་རྡོ་རྗེའི་ཡིག་སྟེང་ནས་བཀྲ་ཤིས་ཚེ་རིང་མཆེད་ལྔའི་

རྗེས་གནང་ཚེ་དབང་དང་འབྲེལ་བ་ཡིག་ཆའི་ལུང་དང་བཅས་པ་གསན་པ་དང༌། བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་ཆོས་གྲྭར་སྔ་ཕྱིར་ལན་མང་དུ་ཕེབས་པའི་སྐབས་ཆོས་ཀྱི་བདུད་རྩི་གསན་པའང༌། ཡབ་རྗེ་གྲུབ་པའི་དབང་ཕྱུག་ཁྲི་ཆེན་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོའི་དྲུང་ནས།
སློབ་དཔོན་ཛེ་ཏཱ་རིས་བཀྲལ་བའི་བྱ་རྒྱུད་པདྨའི་རིགས་ཀྱི་གཙོ་བོ་ཚེ་དཔག་མེད་ལྷ་དགུའི་དབང་དང༌།
སྤྱོད་རྒྱུད་གཤེགས་རིགས་ཀྱི་བདག་པོར་འཇམ་དབྱངས་དམར་སེར་དཔའ་བོ་གཅིག་པའི་རྗེས་སུ་གནང་བ་དང༌། དཔལ་ཀྱེ་རྡོ་རྗེ་མན་ངག་ལུགས་ཀྱི་དབང་བསྐུར་བ་དང༌། ཚར་ཆེན་གྱིས་མཛད་པའི་ལམ་འབྲས་སློབ་བཤད་ཀྱི་བརྒྱུད་འདེབས་ཁ་སྐོང་དང་བཅས་པའི་ལུང་དང༌།
རས་ཆེན་དཔལ་འབྱོར་བཟང་པོའི་ལུགས་ཀྱི་ཚེ་སྒྲུབ་མདའ་འཕེལ་མའི་དབང་བཅས་དང༌། ལུང་རྟོགས་བསྟན་པའི་མངའ་བདག་འཇམ་མགོན་ཀུན་དགའ་རྒྱལ་མཚན་གྱི་དྲུང་ནས།
ཐུབ་དབང་གནས་བརྟན་བཅུ་དྲུག་གི་རྗེས་སུ་གནང་བ་དང༌། ཇོ་བོ་ལུགས་ཀྱི་དམེ་བརྩེགས་ལྗང་ནག་ཞལ་གསུམ་ཕྱག་དྲུག་པའི་རྗེས་གནང་ཁྲུས་དང་བཅས་པ། གྲུབ་ཆེན་ལཱུ་ཧི་པའི་ལུགས་ཀྱི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དུ་དབང་བསྐུར་བ་དང༌།
ཀྱེ་རྡོ་རྗེའི་མན་ངག་ལུགས་ཀྱི་དབང་དང༌། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་མཛད་པའི་ལམ་འབྲས་ཀྱི་སྐོར་གསུང་ངག་ཁོག་ཕུབ།
སྔོན་འགྲོ་སྣང་གསུམ་དང༌། དངོས་གཞི་རྒྱུད་གསུམ་གྱི་ཁྲིད། དམ་ཚིག་རྣམ་བཤད། ཕྱི་དཀྱིལ་དང༌། ལུས་དཀྱིལ་རྣམ་བཤད། སེམས་བསྐྱེད་ཆོ་ག །སློབ་མ་རྗེས་འཛིན། ཚར་གསུམ་ཁུག་པའི་བྱིན་རླབས།
ལམ་དབང་གི་མཐའ་དཔྱད་དང་ཟུར་འདེབས། ཨཥྟའི་བཟླས་ལུང༌། བིར་སྲུང་བྱིན་རླབས་ངོར་ཆེན་གྱིས་མཛད་པར་ཟུར་འདེབས་དང་བཅས་པ། བདག་མེད་མ།

ལམ་ཟབ་ཕྱི་ནང༌། བླ་མ་རིན་འབྱུང༌། བརྡ་དོན་གསལ་བ། ལམ་སྦས་བཤད། བརྡ་ཆིག་བརྒྱུད། སྒྲུབ་པ་ལུང་སྦྱིན། གསང་བཅུའི་རྒྱས་གདབ་རྣམས་ཀྱི་བྱིན་རླབས་བྱ་ཚུལ་མཐའ་དཔྱད་དང་བཅས་པ། ཀུན་མཁྱེན་བསོད་ནམས་སེང་གེས་མཛད་པའི་རྣམ་འཇོམས་བིར་ལུགས་ཀྱི་བྱིན་རླབས།
བིར་སྲུང་ནང་མའི་བྱིན་རླབས། ལམ་འབྲས་ལུགས་ཀྱི་མགོན་རྐྱང་གི་རྗེས་གནང་བྱ་ཚུལ་རྣམས་ཀྱི་ལུང་དང་བཅས་པ་དང༌། སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་གྱི་དྲུང་ནས།
ངག་དབང་ཀུན་དགའ་བློ་གྲོས་ཀྱི་ཡིག་ཆ་ལྟར་གཏེར་སྟོན་རྒོད་ལྡེམ་ཅན་གྱིས་ཟབ་གཏེར་ནས་སྤྱན་དྲངས་པའི་ཚེ་དཔག་མེད་ལྕགས་སྡོང་མའི་དབང་བསྐུར་བ་ཕྱག་ལེན་ཤིན་ཏུ་རྒྱས་པའི་ལུགས་དང༌།
ལམ་འབྲས་བླ་མཆོད་དངོས་གྲུབ་རིན་པོ་ཆེའི་བང་མཛོད་ཚར་ཆེན་ཡབ་སྲས་ཀྱིས་མཛད་པ་དང༌། སློབ་དཔོན་རིན་པོ་ཆེ་བསོད་ནམས་རྩེ་མོའི་རྣམ་ཐར་ཚར་ཆེན་གྱིས་མཛད་པ།
དེས་མཛད་པའི་བླ་མ་ལྔ་བཅུ་པའི་འགྲེལ་པ། དེས་མཛད་པའི་རྡོ་རིངས་པའི་སྐུ་བསྟོད་མཐའ་ཡས་མ་དང༌། བདག་ཆེན་རྡོ་རྗེ་འཆང་གི་རྣམ་ཐར་ཚར་ཆེན་གྱི་མཛད་པ་ནས། ཞྭ་ལུ་མཁན་ཆེན་གྱི་རྣམ་ཐར་ལྔ་པ་རིན་པོ་ཆེས་མཛད་པའི་བར་གྱི་ལམ་འབྲས་སློབ་བཤད་ལུགས་ཀྱི་བླ་མ་བརྒྱུད་པ་རྣམས་ཀྱི་རྣམ་ཐར་གྱི་ལུང་རྣམས་དང༌།
འཇམ་མགོན་ངག་གི་དབང་པོ་རྡོ་རྗེ་རིན་ཆེན་གྱི་དྲུང་ནས། རྗེ་བཙུན་འཇམ་པའི་དབྱངས་ཀྱིས་བླ་མ་ས་སྐྱ་པ་ཆེན་པོ་ལ་དངོས་སུ་གནང་བའི་བློ་སྦྱོང་ཞེན་པ་བཞི་བྲལ་ཀྱི་ཁྲིད་དང༌།
སྒྲོལ་དཀར་འོད་ཟེར་དྲུག་སྦྲག་གི་རྗེས་གནང་ཐུན་མོང་མ་ཡིན་པ་དང༌། རྡོ་རྗེ་འཇིགས་བྱེད་ས་ལུགས་ལྷ་དགུའི་དཀྱིལ་འཁོར་དུ་དབང་བསྐུར་བ་དང༌།
རྭ་ཚར་གཉིས་ཀྱི་བཞེད་པ་ཐུན་མོང་མ་ཡིན་པ་འཇིགས་བྱེད་ལྷ་བཅུ་གསུམ་མའི་དཀྱིལ་འཁོར་དུ་དབང་བསྐུར་བ་དང༌། དཔྱལ་པའི་ལུགས་

ཀྱི་ཕག་མོ་བདེན་གཉིས་མ་དང༌། དབུ་བཅད་མ་དང༌། དོན་གྲུབ་མ་སྟེ་གསུམ་གྱི་བྱིན་གྱིས་བརླབས་པ་དང༌། རོང་སྟོན་སྨྲ་བའི་སེང་གེ་ལ་གྲུབ་ཆེན་ཏི་ཕུ་པས་སྩལ་བའི་ཚེ་སྒྲུབ་ཞག་བདུན་མའི་ཉམས་ལེན་དང༌།
བརྒྱུད་འདེབས་ཚར་ཆེན་གྱིས་མཛད་པའི་ལུང༌། དཔལ་ཀྱེ་རྡོ་རྗེ་ཌོམྦི་ལུགས་ལྷ་དགུ་དང༌། མཚོ་སྐྱེས་ལུགས་ཀྱི་ཀྱེ་རྡོ་རྗེ་ལྷ་དགུ་དང༌། ནག་པོ་དམ་ཚིག་རྡོ་རྗེའི་ལུགས་ཀྱི་དཔལ་ཀྱེ་རྡོ་རྗེ་སྐུ་གསུང་ཐུགས་སྙིང་པོ་ཀྱེ་རྡོ་རྗེ་དང་བཅས་པ་རྣམས་དང༌།
གྲུབ་ཆེན་བིརྺ་པས་ནག་པོ་པ་ལ་སྩལ་བའི་ཀྱེ་རྡོ་རྗེ་མན་ངག་ལུགས་ཏེ་ཀྱེ་རྡོར་བཀའ་བབས་བཞིར་གྲགས་པ་རྣམས་ཀྱི་དབང་བསྐུར་བ་དང་བཅས་པ་དང༌།
སྔགས་འཆང་བླ་མ་ཐམས་ཅད་མཁྱེན་པ་ངག་དབང་བཀྲ་ཤིས་རིན་ཆེན་ལས། དཔལ་ས་སྐྱ་པའི་གསེར་ཆོས་མཆོག་བསྒྲུབས་པས་ཐུན་མོང་ཞར་ལས་འབྱུང་བ་དམར་མོ་སྐོར་གསུམ་གྱི་དཔེ་བུམ་རྨོར་ཆེན་ཆོས་ཀྱི་རྒྱལ་པོས་བསྒྲིགས་པ་དང༌།
དེའི་ཁ་སྐོང་གི་སྐོར་དང་བཅས་པ། ས་སྐྱ་པའི་གསེར་ཆོས་ཐུན་མོང་བསྒྲུབས་པས་མཆོག་ཞར་ལས་འབྱུང་བ་དམར་པོ་སྐོར་གསུམ་གྱི་དཔེ་བུམ་ཚར་ཆེན་ཆོས་ཀྱི་རྒྱལ་པོས་བསྒྲིགས་པ་དང༌།
དེའི་ཁ་སྐོང་འཇམ་མགོན་ཀུན་བློས་བསྒྲིགས་པ་རྣམས་ཀྱི་ལུང་དང༌། རྗེ་བཙུན་མཁའ་སྤྱོད་དབང་མོ་འཆི་མེད་བསྟན་པའི་ཉི་མ་ལས། ངག་དབང་མཆོག་ལེགས་རྡོ་རྗེའི་ཡིག་སྟེང་ནས་སེང་གདོང་དམར་མོའི་རྗེས་གནང་ལུང་དང་བཅས་པ།
གསེར་ཆོས་སེང་གདོང་སྔོན་མོའི་ལས་ཚོགས་རྣམས་ཀྱི་ལུང་དང༌། འཇམ་མགོན་དངོས་གྲུབ་དཔལ་འབར་གྱི་དྲུང་ནས། འཇམ་དཀར་མ་ཏི་ལུགས་ཀྱི་རྗེས་སུ་གནང་བ་དང༌། ཀུན་དགའ་རིན་ཆེན་གྱིས་མཛད་པའི་ཚེ་དབང་གྲུབ་རྒྱལ་མའི་ཡིག་ཆའི་ལུང་རྣམས་གསན་ཏེ་མདོར་ན་མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་པར་མཛད་དོ།
།དེ་ལྟར་གསན་པའི་ཆོས་རྣམས་ཀྱང་ཐོས་ལོ་ཙམ་དུ་མ་བཞག་པར་བསམས་པ་ལས་བྱུང་བའི་

ཤེས་རབ་ཀྱིས་ཡང་དང་ཡང་དུ་ཚིག་དོན་ཐམས་ཅད་ལ་ཞིབ་པར་དཔྱད་ཅིང༌། དོན་དང་དོན་མ་ཡིན་པ་རྣམས་སོ་སོར་ཕྱེས་ཏེ་སོམ་ཉིའི་འཆིང་བ་མཐའ་དག་ལས་རྣམ་པར་གྲོལ་བར་མཛད་པ་ཡིན་ནོ། །སྒོམ་པས་ཉམས་སུ་བཞེས་པའི་ཚུལ་ཡང༌།
སྤྱིར་བསམས་བྱུང་གི་ཤེས་རབ་ཀྱིས་སྒྲོ་འདོགས་བཅད་ཅིང་གཏན་ལ་ཕབ་པ་རྣམས་དུས་དང་རྣམ་པ་ཀུན་ཏུ་བརྩོན་པ་རྒྱུན་ཆགས་པའི་སྒོམ་པས་ཉམས་སུ་བཞེས་པ་དང༌། བྱེ་བྲག་ཡི་དམ་ལྷའི་བསྙེན་སྒྲུབ་ཀྱི་རིམ་པའང་གོང་དུ་སྨོས་པ་རྣམས་དང༌།
གཞན་ཡང་ཁམས་བོད་ཀུན་ཏུ་སྔ་ཕྱིར་བསྟན་པ་དང་སེམས་ཅན་གྱི་དོན་རླབས་པོ་ཆེ་མཛད་པའི་སྐབས་གསེང་རྣམས་སུ་རྗེ་བཙུན་རྡོ་རྗེ་རྣལ་འབྱོར་མ་དང༌།
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་བྲག་རྫོང་མ་དང༌། དཔལ་མགོན་ཞལ་དང༌། ཤིན་ཏུ་ཟབ་པའི་དབྱངས་ཅན་མ་དམར་མོ་གསང་སྒྲུབ་དང༌། པཎྜི་ཏ་ས་མནྟ་ཤྲཱིའི་ལུགས་ཀྱི་དབྱངས་ཅན་མ་དཀར་མོ་བཅས་ཀྱི་སྐུ་མཚམས་རྣམས་བསྙེན་ཚད་ཚང་བ་ལན་ཁ་ཡར་བཞུགས་ཤིང༌།
སྐུ་མཚམས་ཀྱི་སྐབས་ཙམ་དུ་མ་ཟད་དུས་རྒྱུན་དུའང་ཡི་དམ་གྱི་ལྷ་མང་པོའི་བསྐྱེད་པའི་རིམ་པ་དང༌། རྫོགས་པའི་རིམ་པ་མཚན་བཅས་མཚན་མེད་ཀྱི་རྣལ་འབྱོར་དང༌།
སྔགས་བཟླ་བ་དང༌། གཏོར་མ་འབུལ་བ་ལ་སོགས་པ་དང༌། རྗེས་སྤྱོད་ཀུན་ཏུའང་སྣང་གྲག་དྲན་རྟོག་ཐམས་ཅད་ལྷ་སྔགས་ཡེ་ཤེས་ཀྱི་རོལ་པར་ཤར་པའི་སྒོ་ནས་མདོར་ན་ཐ་མལ་གྱི་རྣམ་པར་རྟོག་པ་སྐད་ཅིག་ཙམ་ཡང་སྐྱེ་བའི་སྐབས་མི་རྙེད་པ་ཡིན་ནོ།
།ཤེས་བྱའི་ཆུ་གཏེར་མ་བརྒལ་བར། །ཀུན་མཁྱེན་ནོར་བུ་རྙེད་མིན་ཏེ། །དེ་ཕྱིར་རྒྱལ་དང་སྲས་རྣམས་ཀྱིས། །ཐོས་བསམ་སྒོམ་པའི་ཚུལ་རྣམས་བསྟན།
།དེ་ཡང་ཐོག་མར་ཐོས་པ་ཡི། །ས་བོན་ལེགས་པར་བཏབ་བྱས་ན། །སླད་ནས་བསམ་སྒོམ་ལས་བྱུང་བའི། །ཤེས་རབ་མེ་ཏོག་བཀྲ་བར་འགྱུར། །གཟོད་ནས་སོ་སོ་ཡང་དག་པའི། །རིག་པ་མཆོག་ལ་དབང་བསྒྱུར་ཡང༌།
།འགྲོ་

རྣམས་ཡོངས་སུ་བཀྲི་བའི་སླད། །ཚུལ་འདིར་རང་ཉིད་འཇུག་བཞེད་ནས། །མཁྱེན་བརྩེ་ནུས་པའི་ཡོན་ཏན་གྱི། །གཟི་འོད་ཕྱོགས་བརྒྱར་འཕྲོས་པ་ཡིས། །སྲིད་ཞིའི་མུན་པ་ཀུན་སེལ་བ། །སྨྲ་བའི་དབང་ཕྱུག་ཆེ་རྣམས་ལས།
།ཟབ་པ་དང་ནི་རྒྱ་ཆེ་བའི། །ཆོས་ཀྱི་བདུད་རྩི་ལེགས་བླངས་པས། །མ་རིག་པ་ནི་རིག་པ་དང༌། །མུན་པའང་སྣང་བའི་གོ་སར་བཀོད། །དེ་དོན་བསམ་པའི་ཤེས་རབ་ཀྱིས། །ཡང་དང་ཡང་དུ་དཔྱད་པའི་མོད།
།ངང་པས་ཆུ་ལས་འོ་མ་ལྟར། །མ་ནོར་དོན་གྱི་རོ་མཆོག་མྱངས། །དེ་ཉིད་ཚུལ་བཞིན་བསྒོམས་པ་དང༌། །ཡི་དམ་ལྷ་ཡི་བསྙེན་སྒྲུབ་ཀྱིས། །སྤང་བྱའི་འཁོར་བར་གྲགས་པ་ཡང༌། །བསྒྲུབ་བྱའི་སངས་རྒྱས་ཉིད་དུ་བསྒྱུར།།
།།སྤྱི་དོན་བཞི་པ་ཕྲིན་ལས་ཀྱི་གཙོ་བོ་བསྟན་པ་དང་སེམས་ཅན་གྱི་དོན་རླབས་པོ་ཆེ་ཇི་ལྟར་མཛད་པའི་ཚུལ་ལ་གསུམ་སྟེ། དཔལ་ཨེ་ཝྃ་ཆོས་ལྡན་གྱི་ཆོས་ཀྱི་རྒྱལ་སྲིད་ཆེན་པོར་མངའ་གསོལ་ཏེ་བསྟན་འགྲོའི་དོན་ཇི་ལྟར་མཛད་པའི་ཚུལ།
མདོ་ཁམས་སུ་མི་བདག་སའི་ཚངས་པ་ཆེན་པོས་སྤྱན་དྲངས་ཏེ་བསྟན་པ་དང་སེམས་ཅན་གྱི་དོན་ཇི་ལྟར་མཛད་པའི་ཚུལ། སླར་ཡང་རང་གནས་གདན་ས་ཆེན་པོར་ཞབས་པད་བཀོད་དེ་བསྟན་འགྲོའི་དོན་ཇི་ལྟར་མཛད་པའི་ཚུལ་ལོ།
།དེའི་དང་པོ་ནི། ངེས་པ་དོན་གྱི་ཐམས་ཅད་མཁྱེན་པ་འཇམ་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྣམ་ཐར་གསོལ་འདེབས་ལས། རྒྱལ་བས་ལུང་བསྟན་ཀུན་མཁྱེན་ཨེ་ཝྃ་པའི།
།ཆོས་ཀྱི་ཁྲི་ལ་བགྲང་བྱ་བཅུ་ཕྲག་བར། །ངོ་མཚར་མཁས་པའི་བགྱི་བས་ཐུབ་པའི་བསྟན། །ཉིན་བཞིན་གསལ་བར་མཛད་ལ་གསོལ་བ་འདེབས། །ཞེས་གསུངས་པ་ལྟར་གྱི་དོན་ཞིབ་ཏུ་བཤད་པ་ལ་གཉིས་ཏེ།
ཐོག་མར་དཔལ་ཨེ་ཝྃ་ཆོས་ལྡན་གྱི་ཆོས་ཀྱི་རྒྱལ་སྲིད་ཆེན་པོར་མངའ་གསོལ་བའི་ཚུལ་དང༌། དེ་ནས་བསྟན་པ་དང་སེམས་ཅན་གྱི་དོན་ཇི་ལྟར་མཛད་པའི་ཚུལ་

ལོ། །དེའི་དང་པོ་ནི། འདི་ལྟར་རྗེས་སུ་ཐོས་ཏེ། དེའང་དགུང་ལོ་སོ་གཉིས་པ་མེ་ཡོས་ལོར། མདོ་སྨད་སྡེ་བཞི་དང་དགེ་བཅུའི་དཔལ་གྱིས་མངོན་པར་མཐོ་བའི་རྒྱལ་ཁབ་ནས་སྟོབས་ཀྱི་འཁོར་ལོས་སྒྱུར་བ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པས་ཁུ་བོ་མཁན་ཆེན་རྡོ་རྗེ་འཆང་ཆེན་པོ་དེ་ཉིད་སྤྱན་འདྲེན་པའི་ཕོ་ཉའི་ཚོགས་རྣམས་རིམ་བཞིན་འབྱོར་པར་བརྟེན།
རྗེ་འདི་དགུང་ལོ་སོ་གསུམ་པ་ས་འབྲུག་ཧོར་ཟླ་དྲུག་པའི་ནང་ཁུ་བོ་མཁན་ཆེན་རྡོ་རྗེ་འཆང་སྟོན་འཁོར་རྣམས་དཔལ་ཨེ་ཝྃ་ཆོས་ལྡན་ནས་ཆིབས་བཏེག
།རྗེ་འདིས་ཀྱང་ལྷ་ཆུང་བར་ཕེབས་སྐྱེལ་ཞུས་པ་དང་ཆབས་ཅིག་སྐུ་ཡོན་གྱི་འཕྲོ་འགའ་ཞིག་གཟིགས་པ་དང༌།
དབང་ལུང་གི་འཕྲོ་ཁ་ཅིག་ཀྱང་ཞུ་བའི་སླད་དུ་ལོ་གཉིས་གསུམ་ལས་མི་འགྱང་བར་མདོ་ཁམས་སུ་ཞབས་པད་རིན་པོ་ཆེ་བསྙེན་པའི་ཕྱིར་བཅར་ཆོག་པར་གསོལ་ཞིང༌། དེ་སྐོར་གྱི་ཐུགས་བྲེལ་རྣམས་རིམ་གྱིས་བཅད།
དོན་དུ་གཉེར་བ་འགའ་ཞིག་གི་ངོར་སྒྲུབ་ཐབས་བརྒྱ་རྩ་དང༌། སྣར་ཐང་བརྒྱ་རྩ་རྣམས་ཀྱི་རྗེས་སུ་གནང་བ་དང༌། བདེ་དགྱེས་གསང་གསུམ་གྱི་དབང་ལ་སོགས་པ་མདོར་ན་གདུལ་བྱ་རང་རང་གི་མོས་པ་དང་བསྟུན་པའི་ཆོས་ཀྱི་བདུད་རྩིའང་སྔ་ཕྱིར་ཅི་རིགས་པར་སྩལ།
ཚ་རོང་ཆུ་ཚན་དུ་ཚར་གཉིས་ཙམ་ཕེབས་པ་མ་གཏོགས་གཞན་ངོར་རང་དུ་བཞུགས། དགུང་ལོ་སོ་དྲུག་པ་ལྕགས་ལུག་ལོའི་ཧོར་ཟླ་བཅུ་གཉིས་པའི་ནང་ཙམ་ལ་མདོ་ཁམས་སུ་འབྱོན་རྒྱུའི་དགོངས་པ་གཏད་དེ།
དེ་སྐོར་གྱི་ཉེར་བསྡོགས་འགའ་ཞིག་ཀྱང་བརྩམས་པ་དང༌། ཁྱད་པར་ལོ་དེའི་ཧོར་ཟླ་བདུན་པའི་ནང་དཔལ་ཨེ་ཝྃ་ཆོས་ལྡན་གྱི་ལྷ་ཁང་ཁག་རྣམས་སུ་མཆོད་འབུལ་རྒྱ་ཆེ་བ་དང་ཆབས་ཅིག་རྟེན་གསུམ་རྣམས་ཞིབ་པར་མཇལ་ཏེ།
དར་གོས་གྱ་ནོམ་པ་མང་པོ་ཕུལ་ཞིང་སྨོན་ལམ་འདེབས་པར་མཛད་པའི་ཚེ། ལམ་འབྲས་ལྷ་ཁང་དུ་ཕེབས་ཏེ་ངོར་ཆེན་གྱི་འདྲ་སྐུ་རིན་པོ་ཆེར་སྙན་དར་འབུལ་བར་བརྩམས་པ་ན།
རྗེ་འདིའི་དག་པའི་གཟིགས་

སྣང་དུ་འདྲ་སྐུ་དེ་ཉིད་ཡར་བཞེངས་ཏེ། རྗེ་འདིའི་སྙན་དར་ཕུལ་བ་རྣམས་ཕྱག་གིས་བཞེས་པའི་སྣང་བ་བྱུང་ཞིང༌། དེའི་རྐྱེན་གྱིས་བདེ་གསལ་མི་རྟོག་པའི་ཉམས་བསམ་གྱིས་མི་ཁྱབ་པ་ཐུགས་རྒྱུད་ལ་འཁྲུངས་ཤིང༌།
དེ་ནས་ལྷ་ཁང་འགའ་ཞིག་མཇལ་བར་མཛད་ཀྱང༌། བདེ་བ་ཆེན་པོའི་ཉམས་སྐྱེས་དྲགས་པས་རྗེས་སོར་བསམ་བློ་གཏོང་དུས་མི་དྲན་པར་འདུག་གསུངས་ཤིང༌། འདི་ནི་ཨེ་ཝྃ་པའི་ཆོས་ཀྱི་རྒྱལ་སྲིད་ཆེན་པོ་འཛིན་དགོས་པའི་ལྟས་དང༌།
བཟུང་ནས་ཀྱང་བསྟན་པ་དང་སེམས་ཅན་ལ་ཕན་པ་ཅུང་ཟད་ཙམ་འབྱུང་བའི་ལྟས་ཡིན་པ་འདྲ་གསུངས་མོད། དག་སྣང་འདི་ནི་སོ་སོ་སྐྱེ་བོའི་བློ་ཡི་སྤྱོད་ཡུལ་དུ་མ་གྱུར་པའི་ངོ་མཚར་ཤིན་ཏུ་ཆེ་བ་ཞིག་གོ
།དེ་རྗེས་ཧོར་ཟླ་བརྒྱད་པའི་མཇུག་ཙམ་ན་མཁས་དང་གྲུབ་པ་ཡོངས་ཀྱི་གཙུག་རྒྱན་ཨེ་ཝྃ་པའི་མཁན་ཆེན་ཁྲི་ཐོག་པ་བྱམས་པ་བསོད་ནམས་དཔལ་འབྱོར་པ་ཕྲན་བུའི་སྤྱན་འབྲས་གསལ་མིན་དུ་གྱུར་པ་དང༌།
དེའི་མཆོད་དཔོན་མཁྱེན་པའི་སྤྱན་རས་གསལ་བ་ཞིག་ཡོད་པ་དེའང་གློ་བུར་དུ་ལྔ་པའི་ལམ་དུ་སོང་བ་སོགས་ཀྱི་རྒྱུ་རྐྱེན་འགའ་ཞིག་ལ་བརྟེན་ནས་ཨེ་ཝྃ་པའི་བླ་ཁག་ཁང་ཚན་རྣམས་དང༌།
དཔལ་ས་སྐྱ་པའི་འཇམ་མགོན་ཁྲི་ཆེན་རིན་པོ་ཆེ་རྣམས་སུ་ཤིན་ཏུ་ནན་ཏན་ཆེན་པོས་བླ་བྲང་དགོངས་ཁྲོལ་ཞུ་བར་མཛད་པ་ན། དེ་དག་ནས་ཀྱང་རིམ་གྱིས་དགོངས་པ་ཁྲོལ་བར་གྱུར་ལ། དེ་ནས་ཨེ་ཝྃ་པའི་བླ་ཁག་ཁང་ཚན་དང་བཅས་པ་ཐམས་ཅད་ཀྱིས་ད་ནི་རང་རེ་རྣམས་ཀྱི་མགོན་དང་སྐྱབས་དང་དཔུང་གཉེན་དམ་པར་བསྟན་པའི་སྣང་བྱེད་ཆེན་པོ་ཞིག་ཆོས་ཀྱི་རྒྱལ་སྲིད་འདིར་མངའ་གསོལ་བར་འོས་སོ་ཞེས་གླེང་བ་ན།
ཐམས་ཅད་ཀྱི་བློ་མཐུན་པར་ཡོངས་རྫོགས་བསྟན་པའི་སྣང་བྱེད་མཚུངས་པ་མེད་པའི་རྗེ་འདི་དང༌། རྒྱུད་སྡེ་རྒྱ་མཚོའི་མངའ་བདག་ཁང་གསར་ཞབས་དྲུང་རིན་པོ་ཆེ་ངག་དབང་བློ་གྲོས་བཟང་པོ་པ་དང༌། ཉམས་དང་རྟོགས་པའི་དབང་ཕྱུག་ཕན་ཁང་ཞབས་དྲུང་རིན་པོ་ཆེ་དཔལ་ལྡན་

རིན་ཆེན་ཆོས་མཛོད་པ་སྟེ་གསུམ་མཁན་པོར་འོས་ཤིང༌། དེའི་ནང་ནས་ཀྱང་སྤངས་པ་དང་རྟོགས་པའི་ཡོན་ཏན་གང་ལ་གཞིག་ཀྱང་རྗེ་འདི་ཁོ་ན་བསྟན་པའི་བདག་པོ་ཆེན་པོར་མངའ་གསོལ་བ་ཞིག་བྱུང་ན་ཕན་བདེའི་ཉི་མ་གསར་དུ་འཆར་བར་འགྱུར་རོ་ཞེས་གླེང་བར་བྱེད་ཅིང་གནས་ཚུལ་དེ་བཞིན་དཔལ་ས་སྐྱའི་ཁྲི་ཆེན་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོའི་གསེར་སྙན་རིན་པོ་ཆེར་གསོལ་བ་ན།
སྤྱིར་དུས་གསུམ་གཟིགས་པ་རྣམས་ཀྱིས་མི་མཁྱེན་པའམ། མི་གཟིགས་པའམ། ཐུགས་སུ་མི་ཆུད་པ་ནི་ཅིའང་སྲིད་པ་མ་ཡིན་མོད། འོན་ཀྱང་ལེགས་པར་བརྟགས་ཤིང་དཔྱད་པའི་སྒོ་ནས་བོད་ཁ་བ་ཅན་གྱི་གནམ་སའི་ཁྱོན་ལ་དབང་སྒྱུར་བའི་གཞུངས་དགའ་ལྡན་ཕོ་བྲང་པ་ཆེན་པོར་རྒྱུ་མཚན་རྣམས་སྙན་གསན་ཕུལ་བ་ན།
རྒྱལ་ཁབ་ཆེན་པོ་དེ་ཉིད་ནས་ཀྱང་རྗེ་འདི་ལ་ཁྱོད་ཀྱིས་དཀའ་ཚེགས་ལ་མི་བལྟ་བར་རྣམ་དཔྱོད་ཀྱི་དཔུང་པས་ཀུན་མཁྱེན་ཨེ་ཝཾ་པ་ཆེན་པོའི་བསྟན་པའི་ཁུར་ཆེན་པོ་དེ་ལོངས་ལ།
སྤྱི་དང་བྱེ་བྲག་གིས་བསྡུས་པའི་བསྟན་པ་རིན་པོ་ཆེའང་ཉི་འོད་ཀྱིས་རེག་པའི་པདྨོ་བཞིན་དུ་རྒྱས་པར་བྱ་བ་དང༌།
འོས་སུ་གྱུར་པའི་གདུལ་བྱ་རྣམས་ཀྱང་འཁོར་བ་དང་ངན་སོང་གི་གཡང་ས་ལས་སྒྲོལ་ལ། རྣམ་པར་གྲོལ་བའི་ནོར་བུའི་ཁང་བཟང་ཉིད་དུ་འཁྲིད་ཅིག་ཅེས་པའི་བཀའ་སྩལ་གཉན་པོ་ཛམྦུ་ཆུ་བོའི་གསེར་གྱི་ཅོད་པན་ལྟ་བུ་ཤིན་ཏུ་ལྕི་ཞིང་གཟི་བརྗིད་ཆེ་བ་དག་སྩལ་བ་དང་ལྷན་ཅིག
།ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེས་ཀྱང་དེ་ལྟར་བགྱིད་དགོས་པའི་བཀའ་སྩལ་རིན་པོ་ཆེའི་ཕྲེང་བ་ལྟ་བུ་ཤིན་ཏུ་ལྕི་བར་ཕེབས་པ་དང༌།
ངོར་གྱི་བླ་གྲ་ཚང་མས་ཀྱང་གསོལ་བ་ཕུར་ཚུགས་སུ་བཏབ་པ་ལ་བརྟེན་ནས། སྤྱིར་སྔོན་གྱི་རྒྱལ་བ་སྲས་དང་བཅས་པ་རྣམས་ཀྱིས་ཀྱང་སྒྲོལ་བར་མ་ནུས་པའི་སྙིགས་མའི་སེམས་ཅན་ཤིན་ཏུ་མ་རུངས་པ་རྣམས་ཀྱི་ཁྲོད་འདིར།
བསྟན་པ་དང་སེམས་ཅན་ལ་ཕན་པ་བསྒྲུབ་པ་ཤིན་

ཏུ་དཀའ་བར་སྣང་ནའང༌། རེ་ཞིག་བྱ་བའི་ཁུར་འདི་དག་བཟོད་པར་བགྱིས་ཏེ་བསྟན་པ་དང་སེམས་ཅན་ལ་ཅི་ནུས་ཀྱིས་ཕན་པ་བསྒྲུབ་པར་བྱའོ་སྙམ་དུ་དགོངས་ནས་རིམ་གྱིས་ཞལ་གྱིས་འཆེས་ཏེ། དུས་ཕུན་སུམ་ཚོགས་པ་ལེགས་སྦྱར་གྱི་སྐད་དུ་པྲ་ཛྭ་པ་ཏི་ཞེས་པ་བོད་སྐད་དུ་སྐྱེས་བདག་སྟེ་ལྗོངས་འདིར་དབང་ཐང་དང་བསྟུན་པའི་མིང་ལྕགས་མོ་ལུག་གི་ལོའི་རྒྱལ་གྱི་ཟླ་བའི་འཕེལ་ཕྱོགས་ཀྱི་གྲལ་ཚེས་བཅོ་ལྔའི་ཉིན།
གནས་ཕུན་སུམ་ཚོགས་པ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་གྱི་གཙུག་ལག་ཁང་ཆེན་པོར། སྟོན་པ་ཕུན་སུམ་ཚོགས་པ་ངེས་པའི་དོན་དུ་གཟོད་མ་ནས་སྐུ་བཞི་ཡེ་ཤེས་ལྔའི་ཁྱབ་བདག་མི་སློབ་པའི་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་མངོན་སུམ་དུ་བརྙེས་སུ་ཟིན་ཀྱང༌།
ཐུན་མོང་གི་གདུལ་བྱ་རྣམས་དྲང་བའི་སླད་དུ་རྒྱལ་བའི་མྱུ་གུ་གསར་པའི་ཚུལ་གྱིས་རྣམ་པར་རོལ་པ་ན།
རང་དོན་དུ་ཚུལ་གནས་གསན་བསམ་སྒོམ་པའི་ཡོན་ཏན་ཡོངས་སུ་རྫོགས། གཞན་དོན་དུ་འཆད་རྩོད་རྩོམ་པའི་ཕྲིན་ལས་ལ་དབང་འབྱོར། གཉིས་ཀའི་དོན་དུ་མཁས་བཙུན་བཟང་གསུམ་དང་མཁྱེན་བརྩེ་ནུས་པའི་རྣམ་ཐར་མཁའ་ཁྱབ་ཏུ་སྣང་བའི་ཐེག་པ་མཆོག་གི་བཤེས་གཉེན་འགྲན་པའི་ཟླ་ཐམས་ཅད་དང་བྲལ་བ་གང་ཉིད།
འཁོར་ཕུན་སུམ་ཚོགས་པ་སྣང་བའི་འཁོར་འཕགས་པའི་དགེ་འདུན་རབ་ཏུ་མང་པོ་དང༌། མི་སྣང་བའི་འཁོར་འཇིག་རྟེན་དང་འཇིག་རྟེན་ལས་འདས་པའི་ཚོགས་དཔག་ཏུ་མེད་པ་དང་བཅས་པས་བྱོན་ཏེ།
མི་འཇིགས་པ་བཞི་ལ་མངའ་བརྙེས་པའི་བརྡར་སེང་གེས་བཏེག་པའི་རིན་པོ་ཆེའི་ཁྲི་ཆེན་པོ་ག་ལ་བར། ཞབས་མཐིལ་འཁོར་ལོའི་རེ་ཁཱ་རྣམ་པར་བཀོད་ནས།
ཇི་ལྟར་འཆར་ཀའི་ཉིན་མོར་བྱེད་པ་ཐུན་མཚམས་ཀྱི་ཆུ་འཛིན་གཞོན་ནུས་མཛེས་པར་སྤུད་པ་བཞིན་དུ་སྲིད་པ་གསུམ་གྱི་གཟི་བརྗིད་མ་ལུས་པ་གཅིག་ཏུ་སྤུངས་པ་ལྟར་ལྷམ་མེར་བཞུགས་པ་ན།
འདི་ལྟར་མི་མཇེད་ཀྱི་བདག་པོ་ཚངས་པ་དང༌། ལྷའི་དབང་

པོ་བརྒྱ་བྱིན་གྱིས་བཅོམ་ལྡན་འདས་ལ་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པ་དང་ཚུལ་མཚུངས་པར། ཆོས་ཕུན་སུམ་ཚོགས་པ་དུས་གསུམ་གྱི་རྒྱལ་བ་སྲས་དང་བཅས་པ་ཐམས་ཅད་ཀྱི་བགྲོད་པ་གཅིག་པའི་ནོར་བུའི་ཐེམ་སྐས་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་གཙོ་བོར་གྱུར་པའི་ཐེག་པ་གསུམ་གྱི་གཞུང་དང་གདམས་ངག་གིས་མཚོན་རྒྱལ་བའི་བསྟན་པ་ཡོངས་སུ་རྫོགས་པའི་དམ་པའི་ཆོས་ཀྱི་འཁོར་ལོའི་སེང་གེའི་སྒྲ་ཆེན་པོ་སྒྲོགས་པར་གསོལ་བ་གདབ་པའི་སླད་དུ།
ས་བཟང་འཕགས་པས་ངོར་ཆེན་རྡོ་རྗེ་འཆང་ཆེན་པོར་སྩལ་བའི་ཆོས་ཀྱི་དུང་དང༌། ལམ་འབྲས་གླེགས་བམ་པོད་སེར་མ་རྗེ་བཙུན་རིན་པོ་ཆེའི་ཕྱག་དཔེ་འཁྲུལ་མེད་དང༌།
བཀྲ་ཤིས་པའི་རྫས་བརྒྱད་ལ་སོགས་པ་སྔོན་དུ་འགྲོ་བའི་སྒོ་ནས་དཔལ་ལྡན་ས་སྐྱའི་ལེགས་འབུལ་དང༌། ངོར་གྱི་བླ་བྲང་ཁག་ལྔ་དང༌། ཁང་ཚན་བཅུ་གཅིག་དང༌། གཞན་ཡང་གྲྭ་རིགས་སྦྱིན་བདག་གི་ཚོགས་ཐམས་ཅད་ཀྱིས་ཀྱང་རང་རང་གི་འབྱོར་པ་དང་བསྟུན་པའི་ལེགས་འབུལ་གྱི་དངོས་པོ་རྒྱ་ཆེ་བ་དང་བཅས་ཏེ།
སྙིགས་དུས་ཀྱི་རྒྱལ་བ་གཉིས་པ་ངོར་ཆེན་རྡོ་རྗེ་འཆང་ཀུན་དགའ་བཟང་པོའི་ཆོས་ཀྱི་རྒྱལ་སྲིད་ཆེན་པོར་ཡོངས་སུ་མངའ་གསོལ་བའི་སྐལ་བ་བཟང་པོའི་ཉི་མ་གསར་དུ་ཤར་བར་གྱུར་ཏོ།
།དེ་ལྟར་བགྱིས་པའི་དགེ་ཚོགས་ཐམས་ཅད་ཀྱང་བར་མ་དོར་ཆུད་མི་འཛའ་བའི་སླད་དུ་འཕགས་དང་མཁས་པ་དགྱེས་པའི་ལེགས་བཤད་ཀྱིས་མཚམས་སྦྱར་ཏེ་བྱང་ཆུབ་སྙིང་པོར་ཡོངས་སུ་བསྔོ་བའི་རྒྱས་གདབ་པར་མཛད་ཅིང༌།
གཞན་ཡང་ངོར་ཆེན་རྡོ་རྗེ་འཆང་ཆེན་པོས་གདུལ་བྱ་སྐལ་བ་དང་ལྡན་པ་རྣམས་ཀྱི་རྒྱུད་མ་སྨིན་པ་སྨིན་པར་བྱེད་པའི་གནས་དབང་ཁང་དུ་གྲགས་པ་དང༌།
དེའི་ཡང་སྟེང་གཡབས་ཆེན་དུ་གྲགས་པ་བཅས་ཀྱི་བཞུགས་ཁྲི་སོ་སོའི་སྟེང་དུའང་ཁྲི་འབུལ་ཟབ་རྒྱས་དང་བཅས་ཏེ་ཡོངས་སུ་མངའ་གསོལ་ཞིང༌། དེ་དག་གི་དུས་ཀྱི་ཚེ་ནམ་

མཁའ་ཐམས་ཅད་འཇའ་སྤྲིན་ཁ་དོག་སྣ་ཚོགས་པས་གང་བ་སོགས་ངོ་མཚར་གྱི་ལྟས་མང་པོ་མངོན་སུམ་དུ་ལྷགས་པར་གྱུར་ཏོ། །དེ་ནས་རིམ་པ་བཞིན་རྩིས་སྤྲོད་ལེན་གྱི་སྐོར་རྣམས་ཀྱང་གནའ་བོའི་ལམ་སྲོལ་བཟང་པོ་ཇི་ལྟ་བ་བཞིན་མཛད་པ་ཡིན་ནོ།
།མགོན་ཁྱོད་མཁས་པས་འཇམ་དཔལ་དང༌། །བཙུན་ཕྱིར་འཕགས་པ་ཉེ་བར་འཁོར། །ངང་ཚུལ་བཟང་པོས་འགྲོ་ཀུན་ལ། །བརྩེ་བས་ལག་ན་པདྨོ་ཉིད། །དེ་སླད་མཁྱེན་བརྩེ་ནུས་གསུམ་གྱི།
།ཡོན་ཏན་བསམ་གྱིས་མི་ཁྱབ་པ། །ཐུབ་དབང་ཁོ་ནའི་རྗེས་འགྲོ་སྟེ། །གཞན་པའི་དཔེར་འོས་སྲིད་མ་ཡིན། །རྒྱུ་དེས་ཡིད་ཀྱི་བརྟན་པ་ཀུན། །ཅིག་ཅར་འཕྲོག་པའི་ར་མདའ་རུ། །ཆོས་ཀྱི་རྒྱལ་པོར་མངའ་གསོལ་བའི།
།གསོལ་འདེབས་རོལ་མོ་ཅི་ཡང་འཁྲོལ། །རང་བདེའི་དཔལ་ལ་མ་ཆགས་པར། །བསྟན་འགྲོའི་ཁུར་ཆེན་ལེན་པར་བརྩམས། །དཀའ་ཡང་གཞན་དོན་ལ་དགྱེས་པ། །དམ་པ་རྣམས་ཀྱི་ཆོས་ཉིད་ཡིན། །རིགས་ཀུན་བདག་པོའི་མིའི་རོལ་པར།
།སྤྲུལ་ལ་སྤྱི་བོས་མི་བཏུད་སུ། །རྒྱལ་བ་གཉིས་པའི་སྐུ་བརྙན་ཡང༌། །གུས་པའི་ཚུལ་གྱིས་བཞེངས་ལ་ལྟོས། །ཨེ་མ་སྲིད་ཞིའི་གཙུག་ཏོར་རྩེར། །མངོན་པར་འཕགས་པའི་ཆོས་ཀྱི་ཁྲིར།
།ཞབས་ཀྱི་ཆུ་སྐྱེས་བཀོད་པའི་མོད། །ཕན་བདེའི་འདོད་རྒུ་ཅི་ཡང་འཇོ། །དགེ་ལེགས་བྱེ་བའི་དུས་དང་གནས། །སྟོན་འཁོར་དམ་ཆོས་ཕུན་ཚོགས་པའི། །ངེས་པ་ལྔ་ལྡན་འོག་མིན་ཞིང༌། །ས་འདིར་གསར་དུ་འཕོས་པར་གྱུར།
།དེ་ལྟའི་སྐལ་བཟང་ཨུཏྤལ། །ཁོང་ནས་དགོད་པའི་དགའ་སྟོན་དུ། །ཤིས་པའི་མཚན་རིས་མང་པོ་ཡང༌། །བརྒྱ་བྱིན་མཛུབ་རྩེས་བྲིས་བཞིན་ལྷགས། །ཚུལ་དེའི་སྙན་གྲགས་རྒྱུད་མངས་གླུས།
།སྲིད་ཞིའི་ཁམས་ཀུན་ཁྱབ་པ་ལས། །ཡིད་སྲུབས་དཔུང་ལས་རྣམ་རྒྱལ་བའི། །བདེ་སྐྱིད་སྒོ་འཕར་ཅི་ཡང་ཕྱེ།། །།གཉིས་པ་བསྟན་པ་དང་སེམས་ཅན་གྱི་དོན་ཇི་ལྟར་མཛད་

པའི་ཚུལ་ནི། དེ་ལྟར་ཆོས་ཀྱི་ཁྲི་ལ་ཞབས་སེན་བཀོད་མ་ཐག་པ་ནས་ལོ་དེར་ཕྱོགས་མཐའ་དག་ནས་འདུས་པའི་དོན་གཉེར་སུམ་བརྒྱ་སྐོར་ལ་གསུང་ངག་རིན་པོ་ཆེའི་ཆོས་ཀྱི་འཁོར་ལོ་བསྐོར་བའི་དབུ་བཙུགས་པ་ནས་བཟུང་སྟེ་ལྕགས་མོ་སྦྲུལ་ལོའི་བར་གྱི་ལོ་བཅུ་བར་མ་ཆད་པར་དགུན་གྱི་དུས་སྟོད་མངའ་རིས།
བར་དབུས་གཙང༌། སྨད་མདོ་ཁམས་རྣམས་ནས་གདུལ་བྱ་སྐལ་བ་དང་ལྡན་པ་རྫོགས་ལྡན་དུས་ཀྱི་སྤྲིན་ཕུང་བཞིན་དུ་འདུས་པ་རྣམས་ལ།
རྒྱལ་བའི་བསྟན་པ་ཡོངས་རྫོགས་ཀྱི་ཉམས་ལེན་དུ་གྱུར་པ་གྲུབ་ཆེན་བིརྺ་པའི་ཐུགས་བཅུད་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྔོན་འགྲོ་སྣང་བ་གསུམ་གྱི་ཁྲིད་དང༌།
བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་པ་དང༌། དབང་གི་མངོན་པར་རྟོགས་པ་བརྒྱད་དང་ལྡན་པའི་རྒྱུ་དུས་ཀྱི་དབང་བསྐུར་བ་དང༌། ལམ་གྱི་དངོས་གཞི་རྒྱུད་གསུམ་གྱི་ཁྲིད་དང༌། དེ་དག་གི་སྐབས་སུ་ལམ་དུས་ཀྱི་དབང་དང༌།
ཆ་ལག་ཏུ་གཏོགས་པའི་བྱིན་རླབས་རྣམས་དང༌། རྒྱབ་རྟེན་གྱི་ལུང་དང་བཅས་པ་ཤིན་ཏུ་རྒྱས་པ་ཚར་རེ་དང༌། དཔྱིད་ཀྱི་དུས་དོན་དུ་གཉེར་བ་སུམ་བརྒྱ་སྐོར་ལ། བསྟན་པ་རིན་པོ་ཆེའི་གཞིའམ་རྩ་བ་ལྟ་བུར་གྱུར་པའི་དགེ་བསྙེན་དང༌།
དགེ་ཚུལ་དང༌། དགེ་སློང་གི་སྡོམ་པ་རྣམས་རིམ་པ་བཞིན་དུ་འབོགས་པར་མཛད་པ་རྣམས་ནི་ལོ་བསྟར་བཞིན་ཆག་མེད་ཡིན་ལ། དེ་ལྟ་བུའི་རྒྱུན་ཆོས་ཙམ་དུ་མ་ཟད་དབྱར་དགུན་ལ་སོགས་པའི་དུས་ངེས་མེད་རྣམས་སུའང་གསང་སྔགས་རྡོ་རྗེ་ཐེག་པའི་བྱ་བ་དང༌།
སྤྱོད་པ་དང༌། རྣལ་འབྱོར་དང༌། རྣལ་འབྱོར་ཆེན་པོ་བླ་ན་མེད་པའི་རྒྱུད་རྣམས་ཀྱི་མངོན་པར་དབང་བསྐུར་བ་དང༌།
བྱིན་གྱིས་བརླབ་པ་དང༌། རྗེས་སུ་གནང་བ་དང༌། རིག་པ་གཏད་པ་ལ་སོགས་པ་རབ་ཏུ་མང་པོ་དང༌། དེ་རྣམས་དང་རྗེས་སུ་འབྲེལ་པའི་བསྐྱེད་རྫོགས་ཀྱི་ཁྲིད་དུ་མ་དང༌། རྒྱབ་རྟེན་གྱི་ལུང་དང༌།
ལག་ཏུ་བླང་བའི་ཚུལ་རྣམས་དང༌། བླ་མ་གོང་མའི་བཀའ་འབུམ་གྱི་

ལུང་ལ་སོགས་པ་མདོར་ན་གདུལ་བྱ་སོ་སོའི་བསམ་པ་དང་མཐུན་པར་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱུན་ཆད་མེད་པར་བསྐོར་ཏེ། སྐལ་བ་དང་ལྡན་པའི་གདུལ་བྱ་རྣམས་ཀྱི་རྒྱུད་མ་སྨིན་པ་སྨིན་པར་བྱེད་པ་དང༌།
སྨིན་པ་རྣམས་གྲོལ་བར་མཛད་དེ་འཁོར་བ་དང་ངན་སོང་གི་སྒོ་ནི་བཀག་པ་བཞིན་དུ་གྱུར། མངོན་མཐོ་དང་ངེས་ལེགས་ཀྱི་སྒོ་ཐམས་ཅད་ནི་དུས་གཅིག་ཏུ་ཕྱེ་བ་བཞིན་མཛད་པ་ཡིན་ནོ། །ཆོས་ཀྱི་འཁོར་ལོ་བསྐོར་བ་དེ་དག་ཀྱང་བསྟན་འགྲོའི་དོན་འབའ་ཞིག་ལ་དགོངས་ཏེ་ཕྱག་ལེན་ཕྲ་ཞིང་ཕྲ་བ་ཚུན་ཆོད་ཀྱང་སླ་ཆོས་སུ་མ་སོང་བར་མཛད་ཅིང༌།
གཞན་རྣམས་ལའང་དེ་ལྟར་བྱ་དགོས་པའི་བཅའ་བ་དམ་པོ་མཛད་པ་ནི་བསྟན་པའི་གསོས་སུ་སྨིན་པའི་རྣམ་ཐར་ངོ་མཚར་བ་ཞིག་གོ
།དགུང་ལོ་སོ་བདུན་པ་ཆུ་སྤྲེལ་ལོའི་ཧོར་ཟླ་ལྔ་པའི་མཇུག་ཙམ་ན་འོག་མིན་གཉིས་པ་དཔལ་ལྡན་ས་སྐྱའི་ཆོས་གྲྭ་ཆེན་པོར་ཁྲི་མཇལ་ལ་ཕེབས་ཏེ།
ས་སྐྱ་གཞུང་དུ་མཎྜལ་སྔོན་དུ་འགྲོ་བའི་སྐུ་གསུང་ཐུགས་ཀྱི་རྟེན་རྣམས་དང༌། དར། རས། ལིང༌། གོས་ཆེན་ཡུག་བ་མ་ལ་སོགས་པའི་ཚན་གྲངས་མང་པོ་དང༌། མཆོད་ཆའི་སྐོར་སྣ་ཚོགས་པ་དང༌། མ་ཧཱ་ཙི་ནའི་ཡུལ་གྱི་ལྗོན་འདབ་འཁོར་དྲུག་བཅོ་ལྔ་དང༌།
རྒྱ་དངུལ་འདེགས་སྲང་ལྔ་བཅུ་ཐམ་པ་དང༌། ཆིབས་པ་གཉིས་དང་བཅས་པའི་དངོས་འབུལ་རྒྱ་ཆེ་བ་དང༌། འཇམ་མགོན་ཁྲི་ཆེན་རིན་པོ་ཆེ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོ་པ་དང༌།
སྔགས་འཆང་གྲུབ་པའི་དབང་ཕྱུག་ངག་དབང་ཀུན་དགའ་རིན་ཆེན་པ་དང༌། མཐའ་ཀླས་འགྲོ་བའི་སྐྱབས་གཅིག་མགོན་པོ་དངོས་གྲུབ་དཔལ་འབར་བ་དང༌། ལུང་རིག་སྨྲ་བའི་གཙུག་རྒྱན་འཇམ་མགོན་ཀུན་དགའ་རྒྱལ་མཚན་པ་རྣམས་ཀྱི་སྐུ་སྒེར་སོ་སོར་བཀྲ་ཤིས་པའི་ལྷ་རེག་སྔོན་དུ་འགྲོ་བའི་ཚན་གྲངས་ཁ་ཤས་དང༌།
ལྗོན་འདབ་འཁོར་དྲུག་ལྔ་རེ་དང༌། ས་སྐྱ་ཞབས་པད་པར་ལྗོན་འདབ་འཁོར་ལྔ་དང༌།
རྗེ་བཙུན་མ་སོ་སོར་ལྗོན་འདབ་འཁོར་དྲུག་རེ་རེ་བཅས་དང༌། གཞན་ཡང་གསོལ་

གཟིམ་མཆོད་གསུམ་དང༌། མགྲོན་གཉེར་དང༌། དྲུང་ཡིག་དང༌། ལྡེ་ཕྱུང་བ་དང༌། རྩཱ་གཉེར་དང༌། ཤིང་གཉེར་སོགས་ལའང་རང་རང་གི་གོ་བབས་དང་བསྟུན་པའི་གནང་སྦྱིན་གང་ལ་གང་འོས་དང༌། ཁྱད་པར་ཆོས་སྡེ་ལྷོ་བྱང་གི་ལྷ་ཁང་ཁག་རྣམས་སུ་བཞུགས་པའི་རྟེན་གསུམ་ངོ་མཚར་བ་རྣམས་ཀྱི་མདུན་དུ་མཆོད་པའི་ཁྱད་པར་ཤིན་ཏུ་རྒྱ་ཆེ་བ་དང༌།
སྤྲུལ་པའི་ལྷ་ཁང་ཆེན་མོར་དགེ་འདུན་འདུས་པ་རྒྱ་མཚོར་མང་ཇ་འགྱེད་དང་བཅས་པའི་བསྙེན་བཀུར་གྱ་ནོམ་པ་བཅས་བསྒྲུབས་ནས་ཧོར་ཟླ་དྲུག་པའི་མཇུག་ཏུ་ཨེ་ཝྃ་དུ་ཕེབས་པ་དང༌།
གཞན་ཡང་སྐུའི་འཕྲོད་བཞེས་ཀྱི་ཚ་རོང་ཆུ་ཚན་དུ་སྔ་ཕྱིར་ཚར་ཁ་ཤས་ཕེབས་པ་མ་གཏོགས་ངོར་རང་དུ་བཞུགས།
རྗེ་འདི་དགུང་ལོ་ཞེ་གཉིས་པ་དབང་ཕྱུག་གི་ལོར་སྡེ་དགེ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པའང་དབུས་གཙང་དུ་ཕེབས། ས་ངོར་གཉིས་ཀྱི་གཙོ་བྱས་པའི་དགོན་སྡེ་ཡོད་དོ་ཅོག་ལ་བསྙེན་བཀུར་རྒྱ་ཆེན་པོ་བསྟབས།
རྗེ་འདི་ལའང་སངས་རྒྱས་དངོས་ཀྱི་འདུ་ཤེས་མཛད་ཅིང༌། ལན་ཅིག་ཆོས་རྒྱལ་དེ་ཉིད་ཨེ་ཝྃ་པའི་ལྷ་ཁང་རྣམས་མཇལ་དུ་བྱོན་པ་དང་ཆབས་ཅིག་རྗེ་འདིས་ཀྱང་རྟེན་གསུམ་རྣམས་ཀྱི་བྱུང་ཁུངས་སོགས་གསུང་བཞིན་ཕེབས་པའི་ཚེ།
གཙང་ཁང་དུ་ཆོས་རྒྱལ་མཆོག་ནས་ཐུབ་ཆེན་རིན་པོ་ཆེར་འབུལ་རྒྱུའི་སྙན་དར་ཞིག་རྗེ་འདིའི་ཕྱག་ཏུ་ཕུལ་བ་ལྟར་རྗེ་འདིས་ཀྱང་ཐུབ་དབང་རིན་པོ་ཆེར་སྒྲོན་པ་ན།
གང་ནས་བྱུང་ཆ་མེད་པར་སྙན་དར་སེར་པོ་ཞིག་ནར་གྱིས་བྱུང་སྟེ་ཆོས་རྒྱལ་དེའི་མགུལ་དུ་སོན་པར་གྱུར་ལ། དེ་ལ་བརྟེན་ནས་ཆོས་རྒྱལ་རང་ཡང་སྔར་རབ་ཏུ་འབྱུང་འདོད་ཤིན་ཏུ་ཆེ་བར་ཡོད་ཀྱང་སྟབས་འགྲིག་ཅིག་མ་བྱུང་བ་ལ།
ད་ལན་གྱི་རྟེན་འབྲེལ་འདིས་ནི་རིང་ནས་བརྣགས་པའི་དོན་ཐམས་ཅད་འབད་མེད་དུ་འགྲུབ་པར་འགྱུར་བའི་ལྟས་ཞིག་གོ་སྙམ་པའི་དགའ་སྤྲོ་འདུན་གསུམ་ཅིག་ཅར་དུ་འཕེལ་བར་གྱུར་ཅེས་གྲགས་ལ།
གང་ལྟར་ཡང་རྗེ་འདི་ལས་ཀྱེ་རྡོ་རྗེ་རྒྱུ་ལམ་གྱི་དབང་

དང༌། ཚེ་དཔག་མེད་ལྷ་དགུའི་དབང་ལ་སོགས་པ་གསན་ཅིང༌། ཡོན་མཆོད་གཉིས་ཆར་ཐུགས་ཡིད་གཅིག་འདྲེས་ལྟ་བུར་གྱུར་པ་ཡིན་ནོ། །མདོར་ན་གདན་ས་ཞལ་འཛིན་ལོ་བཅུའི་རིང་ལ། གཙོ་བོར་དགེ་འདུན་གྱི་སྒྲིག་ལམ་བསྲུང་བ་དང༌།
དུས་དང་ཁྱད་པར་གྱི་དགོན་པའི་གཏོང་སྒོ་གཏང་རྒྱུ་རྣམས་ཀྱང་སྔར་རྒྱུན་ལས་ཉམས་ཆག་སྤུ་ཙམ་ཡང་མ་སོང་བའི་སྟེང་གོང་ནས་གོང་འཕེལ་དུ་མཛད་པ་དང༌། སྔར་བླ་ཁག་རིམ་ཅན་གྱིས་ཉམས་གསོ་མ་བྱུང་བའི་ས་མཆོད་ཆེན་མོའི་སྐབས་ཁྱེར་རྒྱུའི་གོས་ཆེན་གྱི་འཕན་འདུགས་རྒྱལ་མཚན་ལ་སོགས་པའི་ཡོ་བྱད་རྣམས་དང༌།
གཙུག་ལག་ཁང་དང༌། མགོན་ཁང་ཤར་ནུབ་དང༌། ལམ་འབྲས་ལྷ་ཁང་བཅས་ཀྱི་གཙོས་པའི་ལྷ་ཁང་ཁག་རྣམས་ཀྱི་དངོས་ཆས་རིགས་གསར་དུ་བཟོ་དགོས་གྲས་གསར་བཟོས་དང༌།
ཉམས་གསོ་དགོས་རིགས་རྣམས་ལ་ཉམས་གསོ་སོགས་བསྟན་པའི་ཉམས་ལ་ཕན་ངེས་པ་འབའ་ཞིག་མཛད་པ་དང༌། ལྷ་ཁང་ཁག་ཐམས་ཅད་ལའང་རབ་ཏུ་གནས་པའི་ཆོ་ག་ཤིན་ཏུ་རྒྱས་པའི་སྒོ་ནས་དམ་ཚིག་པ་དང་ཡེ་ཤེས་པ་དབྱེར་མེད་དུ་བསྲེས་ཏེ་བྱིན་རླབས་ཀྱི་གཟི་འོད་འབར་བར་མཛད་པ་དང༌།
ལོ་རེ་བཞིན་ལྷ་ཁང་ཁག་རྣམས་སུ་བླ་མ་མཆོད་པ་དང༌།
གནས་བརྟན་ཆོ་ག་སོགས་དང་འབྲེལ་བར་སྤོས་མར་མེ་ཞལ་ཟས་རྣམས་རེ་རེ་ནས་སྟོང་ཕྲག་ཏུ་ལོངས་པ་རེ་ཕལ་ཆེར་ཆག་མེད་དུ་མཛད་པ་དང༌། ཁྱད་པར་ལྕགས་འབྲུག་ཧོར་ཟླ་དང་པོའི་ནང་རྗེ་འདིའི་མནལ་ལམ་དུ།
ངོར་གྱི་རྒྱབ་རི་རྩེ་ནས་རྩ་བའི་བར་ཞིག་པ་དང༌། ཐར་རྩེའི་ཕོ་བྲང་རྩེ་ནས་རྩ་བའི་བར་གས་པ་སོགས་བྱུང་བ་དང༌། དངོས་སུའང་ངོར་ཆེན་གྱི་འདྲ་སྐུས་སྤྱན་ཆབ་གསིལ་བ་དང༌། གཟིམ་ཆུང་ནུབ་ཀྱི་ཞལ་འབག་རྣམས་ཀྱི་དབུ་རྒྱན་ཐོད་སྐམ་རྣམས་དོན་མེད་དུ་ས་ལ་ལྷུང་བ་དང༌།
ཐུགས་དམ་གཏོར་མའི་རྒྱན་རྣམས་ཀྱང་དོན་མེད་དུ་ལྷུང་བ་སོགས་མི་དགེ་བའི་མཚན་མ་མང་དུ་བྱུང་བ་ལྟར། ཁམས་ནས་ཁུ་བོ་མཁན་ཆེན་རྡོ་རྗེ་འཆང་དེ་ཉིད་ཞི་བར་གཤེགས་པའི་

གནས་ཚུལ་རྣམས་ཀྱང་གསན་མ་ཐག་པ་ནས་དཀོན་མཆོག་ལ་མཆོད་པ་དང་དགེ་འདུན་ལ་བསྙེན་བཀུར་སོགས་རྒྱས་པར་མཛད་པ་དང༌། གཞན་ཡང་རང་ཞབས་ཀྱི་མི་སེར་ཕྲན་ཡོད་རྣམས་ལའང་འཚོ་སྐྱོང་དང་མགོ་འདོན་ལ་སོགས་པ་ཤིན་ཏུ་མཐར་ཕྱིན་པར་མཛད་པ་སོགས་མདོར་ན་རྗེ་འདི་ནི་བསྟན་པ་དང་སེམས་ཅན་གྱི་དོན་ཁོ་ན་དགོངས་པ་ལས།
དགོས་མེད་ཀྱི་བྱ་བ་དང་རང་འདོད་ཀྱི་འཁྲི་བ་ལ་སོགས་པ་གཏན་ནས་མི་མངའ་བ་དང༌། གཅུང་མཛོད་པ་ནོར་ལྡན་ཤེས་རབ་བཟང་པོ་པའང་བསོད་ནམས་ཆེ་ཞིང་བསྟན་པ་ལ་ལྷག་བསམ་དཀར་བ་དང༌།
བྱ་བ་དང་བྱ་བ་མ་ཡིན་པ་སོ་སོར་ཕྱེ་བའི་མཁྱེན་རབ་ཀྱི་རྩལ་ཆེ་ཞིང༌། ལས་ཞི་དྲག་གང་ལའང་ནུས་པ་ཕུལ་དུ་སོན་པ་ཞིག་ཡིན་པ་སོགས་ཀྱིས་ཆོས་དང་འཇིག་རྟེན་གཉིས་ཀའི་ཐད་ནས་དེ་དུས་ལྟ་བུ་ཞེས་ཀུན་གྱིས་བསྔགས་པའི་གནས་སུ་གྱུར་པ་ཡིན་ནོ།
།དཔག་བསམ་ཤིང་དང་བདུད་རྩི་ཡིས། །ཀུན་དགའ་གསར་པ་སྦྱིན་པ་གང༌། །སྐྱེངས་བྱེད་ཆོས་ཀྱི་ཟླ་སྣང་གིས།
།འཁོར་བའི་ཚ་གདུང་མཐའ་དག་བསལ། །ཁྱད་པར་དུས་གསུམ་རྒྱལ་རྣམས་ཀྱི། །ཕྲིན་ལས་གཅིག་ཏུ་བསྡུས་པ་བཞིན། །བི་རཱུའི་བཞེད་གཞུང་གསུང་ངག་གིས། །འགྲོ་མང་གྲུབ་པའི་དཔལ་ལ་སྦྱར།
།ཨེ་མ་ཆོས་དང་སྲིད་གཉིས་ཀའི། །འབྱོར་པ་ཕུན་སུམ་ཚོགས་པའི་ཆུས། །ལྗོངས་འདིའི་གདུང་བ་ཀུན་བཀྲུས་ཏེ། །ཕན་བདེའི་མཚར་སྡུག་རྫོགས་པར་བྱས། །རྟེན་རྣམས་སྔགས་ཀྱི་ཆོ་ག་ཡིས།
།དམ་ཡེ་གཅིག་ཏུ་བསྲེས་པ་ལས། །ཉི་མའི་འོད་ཀྱང་ཟིལ་གནོན་པའི། །བྱིན་རླབས་གཟི་བྱིན་འབར་བར་གྱུར། །རྒྱལ་སྲས་ཀུན་ཏུ་བཟང་པོ་ཡི། །རྣམ་པར་ཐར་ལ་ཅོ་འདྲི་བའི། །མཆོད་དང་བསྙེན་བཀུར་ལ་སོགས་པའི།
།བསོད་ནམས་སྒོ་འཕར་ཅི་ཡང་ཕྱེས། །དེ་ལྟའི་དགེ་མཚན་གདུགས་དཀར་པོ། །མི་མཐུན་ཕྱོགས་ལས་རྣམ་རྒྱལ་བ། །སྲིད་ཞིའི་ཁོངས་སུ་བསྒྲེངས་

པའི་མོད། །འདོད་རྒུའི་གྲིབ་བསིལ་ཅི་ཡང་བྱིན།། །།གཉིས་པ་མདོ་ཁམས་སུ་མི་བདག་སའི་ཚངས་པ་ཆེན་པོས་སྤྱན་དྲངས་ཏེ་བསྟན་པ་དང་སེམས་ཅན་གྱི་དོན་ཇི་ལྟར་མཛད་པའི་ཚུལ་ནི། ངེས་པ་དོན་གྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་རྩེའི་དབང་པོའི་ཞལ་སྔ་ནས།
སླར་ཡང་བོད་ཆེན་ལྗོངས་ཀྱི་འཁོར་ལོས་སྒྱུར། །སྡེ་བཞི་དགེ་བཅུའི་ནོར་བུའི་ཅོད་པན་རྩེར། །ཞབས་སེན་བཀྲ་ཤིས་རེ་ཁཱ་བཀོད་མཛད་ནས།
།བསྟན་འགྲོའི་ཕན་བདེ་སྤེལ་ལ་གསོལ་བ་འདེབས། །ཁྱད་པར་རྣལ་འབྱོར་དབང་ཕྱུག་ས་སྐྱ་པའི། །སྙན་བརྒྱུད་ཚད་མ་བཞི་ལྡན་གདམས་པས་མཚོན། །ཟབ་རྒྱས་དམ་པའི་ཆོས་ཀྱིས་རིགས་ཅན་གསུམ། །རྣམ་གྲོལ་གོ་འཕང་བཀོད་ལ་གསོལ་བ་འདེབས།
།ཞེས་གསུངས་པའི་དོན་ཞིབ་ཏུ་བཤད་པ་ལ་གསུམ་སྟེ། ཐོག་མར་མདོ་ཁམས་སུ་བྱོན་ནས་བསྟན་འགྲོའི་དོན་ཇི་ལྟར་མཛད་པའི་ཚུལ། བར་དུ་ཚོགས་གཉིས་རྒྱ་ཆེར་སྤེལ་བའི་སླད་དུ་དབུས་གཙང་དག་པའི་ཞིང་དུ་བསྙེན་བཀུར་ཇི་ལྟར་བསྟབས་པའི་ཚུལ།
སླར་ཡང་མདོ་ཁམས་སུ་བྱོན་ནས་བསྟན་འགྲོའི་དོན་ཇི་ལྟར་མཛད་པའི་ཚུལ་ལོ། །དེའི་དང་པོ་ནི་འདི་ལྟར་རྗེས་སུ་ཐོས་ཏེ། མདོ་ཁམས་སྡེ་དགེའི་རྒྱལ་ཁབ་ནས་ལུང་དང་རིག་པར་སྨྲ་བ་ཀུན་གྱི་གཙུག་རྒྱན་གཅུང་ཞབས་དྲུང་རིན་པོ་ཆེ་རྣལ་འབྱོར་འཇམ་དཔལ་བཟང་པོའང་ཁུ་བོ་མཁན་ཆེན་རྡོ་རྗེ་འཆང་དེ་ཉིད་ཀྱི་དགོངས་རྫོགས་རྒྱ་ཆེར་བསྒྲུབ་པའི་སླད་དུ།
ཆོས་རྒྱལ་ཆེན་པོར་དགོངས་ཁྲོལ་ནན་ཞུས་མཛད་ནས་རིམ་གྱིས་ཆིབས་བཏེག་ཏེ། ལྕགས་འབྲུག་ཧོར་ཟླ་བཅུ་པའི་ཚེས་བརྒྱད་ཀྱི་ཉིན་ཨེ་ཝྃ་ཆོས་ལྡན་དུ་ཕེབས། དེའི་ཞབས་འབྲིང་དང་ལྷན་ཅིག་རྗེ་འདི་གདན་འདྲེན་ཞུ་བར་སྡེ་དགེའི་སྐུ་ཚབ་ནི་ས་མདའ་བུ་འཁོར་བཅས་ཀྱང་འབྱོར།
རྗེ་འདི་ལ་ཆོས་རྒྱལ་མཆོག་གི་ཞུ་ཡིག་རྣམས་འབུལ་བ་དང་ཆབས་ཅིག་མདོ་ཁམས་ཀྱི་

བསྟན་འགྲོའི་དཔལ་མགོན་དམ་པར་ངེས་པར་ཆིབས་ཀྱི་ཁ་ལོ་བསྒྱུར་དགོས་པའི་གསོལ་འདེབས་ནན་ཏན་གྱི་སྙིང་པོར་བགྱིས་ཏེ་གསོལ་བ་དང༌། དེ་བཞིན་དུ་དཔལ་ལྡན་ས་སྐྱར་ཡང་སྡེ་དགེ་ཆོས་རྒྱལ་མཆོག་གི་ཞུ་ཡིག་དང་འབྲེལ་བར་ངོར་ཨེ་ཝྃ་ཆོས་ལྡན་གྱི་མཁན་རིན་པོ་ཆེ་ཁྲི་ཐོག་པ་འདི་བཞིན་མདོ་ཁམས་སྨད་ཕྱོགས་ཀྱི་བསྟན་འགྲོའི་མགོན་དུ་ངེས་པར་གཏོང་གྲོགས་མཛད་དགོས་ཚུལ་གྱི་གསོལ་བ་རྩེ་གཅིག་ཏུ་བཏབ་པ་ལ་བརྟེན།
ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེས་ཀྱང་འཕྲལ་དུ་མདོ་ཁམས་སུ་ཕེབས་དགོས་ཚུལ་གྱི་བཀའ་ནན་སྩལ་རུང༌། ཨེ་ཝྃ་བླ་བྲང་གཞུང་གི་རྩིས་སྤྲོད་ཀྱི་སྐོར་དང༌། ཁམས་སུ་ཕེབས་ཆས་སོགས་གང་ཅི་ནས་འཕྲལ་དུ་འགྲིག་དཀའ་བར་བརྟེན།
སླར་ཆུ་རྟ་ལོར་མདོ་ཁམས་སུ་ཆིབས་བསྐྱོད་བསྐྱང་རྒྱུ་ཞུས་ཏེ་རྩིས་སྤྲོད་ཀྱི་གྲ་བསྒྲིགས་པ་དང༌། བསྟན་འགྲོའི་དོན་དུ་འགྱུར་ངེས་པའི་མཛད་ཕྲིན་གྱི་འཕྲོ་རྣམས་ཀྱང་རིམ་གྱིས་གྲུབ་པར་མཛད་དེ།
དགུང་ལོ་ཞེ་དྲུག་པ་ལྕགས་མོ་སྦྲུལ་གྱི་ལོའི་སྨིན་དྲུག་ཟླ་བའི་དཀར་ཕྱོགས་ཀྱི་རྒྱལ་བ་གསུམ་པའི་ཚེས་བཟང་པོར། བསྟན་པའི་སྣང་བྱེད་དམ་པ་ཁང་སར་ངག་དབང་བློ་གྲོས་བཟང་པོ་པ་ཉིད་རྒྱལ་བ་གཉིས་པའི་ཆོས་ཀྱི་ཁྲི་ཆེན་པོར་བཀྲ་ཤིས་པའི་ཆོ་ག་དང་བཅས་པས་ཡོངས་སུ་མངའ་གསོལ་ཞིང༌།
དེ་ནས་རིམ་གྱིས་ས་སྐྱའི་སྐུ་ཚབ་དང་བཅས་ཏེ་རྩིས་སྤྲོད་ཀྱི་སྐོར་རྣམས་ཕྱག་དེབ་གཞིར་བཞག་གི་སྔར་རྩིས་ཇི་ལྟར་བླངས་པ་བཞིན་ལས་ཉམས་ཆག་སྤུ་ཙམ་ཡང་མ་སོང་བའི་ཁར་སྔོན་གྱི་རྙིང་ཧྲུལ་རྣམས་ཀྱང་ཉམས་གསོས་དང༌།
གསར་བཟོས་ཀྱི་སྒོ་ནས་ཤིན་ཏུ་དངོས་གཙང་ཞིང་གྱ་ནོམ་པར་མཛད་དེ་རྩིས་ཕུལ་བ་དང༌།
ཁྱད་པར་གསར་དུ་སྦྱོར་འཇགས་སྩལ་བའི་རིགས་ལ། གཙུག་ལག་ཁང་དུ་མཁན་ཆེན་དཔལ་མཆོག་རྒྱལ་མཚན་གྱི་དུས་ཇའི་སྐབས་བཤམ་རྒྱུའི་ཞལ་ཐང་ཆེ་ལེགས་གོང་གཤམ་ཞལ་ཁེབས་དང་བཅས་པ་དང༌།
གསང་བའི་མགོན་ཁང་

དུ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཕྱག་མཚན་རྡོ་རྗེས་མཚན་པའི་གྲི་གུག་དང༌། ཙནྡན་ལས་གྲུབ་པའི་གཎྜི་དང༌། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མའི་ཕྱག་མཚན་རལ་གྲི་སྡིགས་པའི་ཡུ་བ་ཅན་དང༌།
མདུང་དང༌། རྩེ་གསུམ་བ་དན་དང་བཅས་པ་དང༌། ཞིང་སྐྱོང་ཆེན་པོ་ཞལ་བཞི་པའི་ཕྱག་མཚན་རྡོ་རྗེས་མཚན་པའི་གྲི་གུག་དང༌། ཟངས་ཀྱི་ཐོད་ཁྲག་དང༌། རལ་གྲི་དང༌། མདུང་དང༌། རྩེ་གསུམ་བ་དན་དང་བཅས་པ་དང༌།
དངུལ་གྱི་རྐང་གླིང་དང༌། གཡེར་ཁའི་ཕྲེང་བ་དང༌། རུས་པའི་ཕྲེང་བ་དང༌། ཟངས་བུམ་དངུལ་ཁ་ཅན་རྣམས་དང༌། ལས་མཁན་པུ་ཊའི་ཕྱག་མཚན་རལ་གྲི་དང་བཅས་པ་རྣམས་ལྕགས་ལ་གསེར་ཚགས་ཀྱིས་སྤྲས་པ་ཤིན་ཏུ་སྒྲོས་གཙང་བ།
འདི་རྣམས་དཀའ་ཚེགས་ཆེན་པོའི་སྒོ་ནས་མདོ་ཁམས་སུ་བཟོ་རྒྱུ་བསྐུར་ཏེ་སྦྱོར་འཇགས་མཛད་པ་དང༌། མགོན་ཁང་ནུབ་ཏུ་ལོ་དར་བཞིན་སྐོང་བརྒྱའི་སྐབས་བཤམ་རྒྱུའི་ཆོས་སྲུང་རྣམས་ཀྱི་སྤྱན་གཟིགས་སུ་མཛོད་གོས་དམར་པོ་ཡུག་གཅིག་དང༌།
རྒྱ་དངུལ་རྟ་རྨིག་མ་སྤུས་ལེགས་འདེགས་སྲང་ལྔ་བཅུ་ཡོད་པ་བཅས་དང༌། བླ་གཞུང་གཡབས་ཆེན་དུ་རྒྱ་རོལ་ཆེ་བ་སྤུས་ལེགས་ཅན་ཆ་གཅིག་དང༌།
སྒྲུབ་མཆོད་ཆེན་མོའི་སྐབས་བཤམ་རྒྱུའི་ཀྱེ་རྡོར་དཀྱིལ་འཁོར་གྱི་ཡོལ་བ་མཛོད་གོས་རྒྱན་བཞི་དམར་པོ་ལས་གྲུབ་པ་ཤིན་ཏུ་སྤུས་ལེགས་པ་ཅན་གཅིག་དང༌། གུར། སམ་ཊ། བདེ་མཆོག །གསང་འདུས་བཅས་ཀྱི་ཆོ་ག་པ་སོ་སོར་རིགས་ལྔའི་དབུ་རྒྱན་གཉིས་གཉིས་དང༌།
གོས་ཆེན་གྱི་རྟེན་ཁེབས་གཉིས་གཉིས་ཏེ་བསྡོམས་རིགས་ལྔ་གསེར་ཤོག་མ་བརྒྱད་དང༌། གོས་ཆེན་གྱི་རྟེན་ཁེབས་ངོ་བརྒྱད་བཅས་དང༌།
ལམ་འབྲས་ལྷ་ཁང་དུ་ངོར་ཆེན་རྡོ་རྗེ་འཆང་གི་འདྲ་སྐུ་རིན་པོ་ཆེར་མཛོད་གོས་སྤྲིན་རིས་མ་སེར་པོའི་གཞི་ལ་གྲྭ་དང་ལྕགས་རི་རྣམས་གོས་ཆེན་སྒྲིམ་གསེར་དམར་པོས་བྱས་པའི་སྣམ་སྦྱར་ཁ་གསར་སྤུས་ལེགས་ཅན་གཅིག་དང༌།
འདྲ་སྐུ་རིན་པོ་ཆེའི་མདུན་དུ་གན་དཀར་

ཡུ་རིང་སྐྱོན་མེད་ཀྱི་ནང་དུ་ཟས་ཕུད་སྣ་ཚོགས་ཀྱིས་བཀང་བ་བཅས་དང༌། རབ་གསལ་ཤར་དུ་བཀའ་ཤོག་ཡིག་རིགས་གསར་སྦྱོར་གྱི་སྐོར་ལ། ངོར་ཆོས་སྤྱི་ལ་དགོས་པའི་ཤེལ་ཐམ་ཆེན་མོའི་རྒྱབ་གནོན་དུ་རྒྱལ་ཚབ་དེ་མོ་ནོ་མོན་ཧན་གྱི་བཀའ་ཐམ་གཙང་བཙན་ཅན་གཅིག་དང༌།
རྩྭ་འདམ་ཐོན་སྐབས་ཤིན་ཏུ་མཁོ་བའི་ཕོ་བྲང་དམར་པོ་རྒྱུག་འཛིན་ལས་ཁུངས་དམ་འབྱར་ལ་བཀའ་ཤག་ནས་མགོ་མཆན་ཡོད་པ་གཅིག་དང༌། ཆོས་གཞིས་འ་ཞྭ་བའི་འཛིན་གྲས་ས་དང་ཁང་པ་སོགས་དབང་རིགས་ཀྱི་ས་ཐོ་སྒེར་བ་འབྲང་སྟོད་པའི་ཐེལ་འབྱར་ཅན་རྣམས་དང༌།
ཡང་ཕུགས་སུ་ལམ་འབྲས་ལྷ་ཁང་ལ་ཉམས་གསོ་བྱ་རྒྱུའི་རྟེན་དུ་འབྲུ་སྤུས་ལེགས་ཁལ་ལྔ་བརྒྱ་ཐམ་པར་སྦྱོར་འཇགས་གནང་བ་ཉམས་གསོ་མ་བྱས་བར་ལ་ངོ་བོ་ཆུད་ཟོས་སུ་མ་སོང་བར་རྩིས་སྤྲད་རྒྱུ་དང༌།
སྐྱེད་གང་བྱུང་བླ་བྲང་རིམ་ཅན་གྱི་གཏོང་སྒོའི་ཞལ་འདེབས་བྱ་རྒྱུ་མཛད་པ་བཅས་མདོར་ན་གསར་སྦྱོར་དང་བཅས་པའི་རྩིས་སྤྲོད་རྣམས་ལེགས་པར་ཕུལ་ཏེ་བསྟན་པའི་མིག་རྒྱན་དང་ཉམས་སུ་ཕན་ངེས་པ་འབའ་ཞིག་མཛད་དོ།
།དེ་ནས་མདོ་ཁམས་སུ་ཕེབས་རྒྱུའི་ཉེར་བསྡོགས་རྣམས་ཀྱང་ཇི་ལྟར་འོས་པ་བརྩམས་པ་དང༌།
དོན་དུ་གཉེར་བ་རྣམས་ཀྱི་ངོར་དབང་དང་རྗེས་གནང་ལ་སོགས་པའི་བཀའ་ཆོས་ཀྱང་ཅི་རིགས་པར་སྩལ་ཏེ་ཆུ་རྟ་ཧོར་ཟླ་དང་པོའི་མཇུག་ཏུ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ལྡན་ས་སྐྱའི་ཆོས་གྲྭ་ཆེན་པོར་ཕེབས་ཏེ།
དེར་བཞུགས་པའི་འཇམ་མགོན་སྐུ་ངོ་ཁག་རྣམས་ལ་འབུལ་བ་དང༌། ལྷ་ཁང་ཁག་རྣམས་སུ་མཆོད་པ་དང༌། འདུས་ཚོགས་སུ་མང་ཇའི་བསྙེན་བཀུར་རྣམས་རྒྱས་པར་མཛད། སྐབས་དེར་ཁྲི་ཆེན་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོ་བར་དེ་སྔོན་དུ་གདུང་སྲས་གཏན་ནས་མ་བྱུང་བར་བརྟེན།
རྗེ་འདི་ལ་གདུང་སྲས་འབྱོན་མིན་གྱི་བརྟག་པ་དང༌། སྲུང་བ་ལྷ་

ལྔ་བཅུ་རྩ་གཅིག་གི་བཀའ་དབང་སོགས་དགོས་ཚུལ་ཕེབས་པ་བཞིན། གདུང་སྲས་ཀྱང་མི་རིང་བར་འབྱོན་པའི་ལུང་བསྟན་དང༌། བཀའ་དབང་རྣམས་ཐུགས་བཞེད་བཞིན་ཕུལ་བས་ཁྲི་ཆེན་རིན་པོ་ཆེའང་ཐུགས་དགྱེས་པའི་རྩེར་སོན་ཏེ་སངས་རྒྱས་དངོས་ཀྱི་འདུ་ཤེས་ཀྱིས་རྗེ་འདིའི་ཞབས་པད་བསྐལ་བརྒྱར་བརྟན་པའི་གསོལ་འདེབས་ཕུལ་བ་དང༌།
ཁྱད་པར་མདོ་ཁམས་སུའང་རྗེ་འདི་ལྟ་བུ་ལ་ཞབས་ཏོག་མི་སྒྲུབ་པ་དང༌། འགལ་རྐྱེན་དུ་འགྲོ་རིགས་ཞུ་མི་སུའང་མི་འབྱུང་བ་གཞིར་བཅས་ནའང༌།
དེ་དག་ལ་ཕན་པའི་ཕྱིར་ཡིན་གསུངས་ནས་བཀའ་ཤོག་ཅིག་ཀྱང་སྩལ་བ་སོགས་བཀུར་སྟི་བླ་ན་མེད་པ་མཛད་དོ། །གདུང་སྲས་ཀྱང་ཇི་ལྟར་ལུང་བསྟན་པ་བཞིན་དུ་ཡུན་ཧ་ཅང་མི་རིང་བ་ན་འཇམ་དཔལ་གཞོན་ནུ་བཀྲ་ཤིས་རིན་ཆེན་ངོ་མཚར་བའི་ལྟས་དང་བཅས་ཏེ་འཁྲུངས་པ་ཡིན་ཞེས་ཐོས་སོ།
།གང་ལྟར་ཡང་འཇམ་མགོན་སྐུ་ངོ་རྣམས་ལས་ཆོས་འབྲེལ་རེའང་གསན་ཏེ་ཧོར་ཟླ་གཉིས་པའི་མཇུག་ཏུ་ཨེ་ཝྃ་དུ་ཕེབས།
སྐུའི་རྐྱེན་སེལ་དུ་མགོན་ཁང་ཁག་རྣམས་སུ་སྐོང་བ་དང༌། ཡུལ་ལྷར་བསང་མཆོད་ལ་སོགས་པ་སྐབས་སུ་བབ་པའི་རིམ་གྲོ་རྣམས་ཀྱང་བསྒྲུབ་པ་དང༌། དེར་བཞུགས་ཀྱི་བླ་གྲྭ་ཀུན་ལ་ཆོས་དང་མཐུན་པའི་མཛད་སྒོ་གོང་འཕེལ་དགོས་པའི་ཞལ་ཏ་སོགས་སྩལ་ཏེ།
དགུང་ལོ་ཞེ་བདུན་པ་སྣ་ཚོགས་ཞེས་པ་ཆུ་ཕོ་རྟའི་ལོའི་ས་ག་ཟླ་བའི་དཀར་ཕྱོགས་ཀྱི་གྲལ་ཚེས་བཅུའི་ཉིན་སྤྱི་དང་བྱེ་བྲག་གི་ཆིབས་སྐྱེལ་གྱི་ཚོགས་རབ་ཏུ་མང་པོ་དང་བཅས་ཏེ་ཨེ་ཝྃ་ཆོས་ལྡན་ནས་ཆིབས་ཀྱི་གདོང་བསྒྱུར།
མར་ལམ་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས། པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མར་དངོས་འབུལ་འགའ་ཞིག་དང་བཅས་ཏེ་མཇལ་ཕྱག་ཞུ་བ་དང༌།
ལྷ་ཁང་ཁག་རྣམས་སུ་མཆོད་འབུལ་དང་ཐུགས་སྨོན་སོགས་ཞིབ་པར་མཛད་དེ་རིམ་གྱིས་ལྷ་ལྡན་

དུ་ཕེབས། འཇིག་རྟེན་གསུམ་གྱི་མཆོད་སྡོང་བླ་ན་མེད་པ་ཇོ་ཤཱཀ་རྣམ་གཉིས་ཀྱི་དབུས་རྟེན་གསུམ་རྣམས་ལ་མཆོད་འབུལ་དང་སྨོན་ལམ་སོགས་རྒྱས་པར་མཛད། དེ་སྐབས་རྒྱལ་དབང་ཐམས་ཅད་མཁྱེན་པའི་མཆོག་སྤྲུལ་ཚུལ་ཁྲིམས་རྒྱ་མཚོ་ཐོག་མར་ངོ་འཛིན་བྱེད་སྐབས་སུ་སོང་གཤིས་མ་མཇལ་ལ།
རྒྱལ་ཚབ་ཚེ་སྨོན་གླིང་པ་སོགས་ཞིབ་མཇལ་ཞུས་ཏེ་རིམ་གྱིས་ཆིབས་བཏེག །མར་ལམ་ཕུ་མདོ་ལྕགས་ཟམ་སྐོར་དུ་ཞག་གཅིག་བཞུགས་སྐབས་རྗེ་འདིས་དོ་ནུབ་རང་རེ་རྣམས་ལ་ཆོམ་རྐུན་གྱིས་ཉེར་འཚེ་འདྲ་འོང་ལས་ཆེ་བས་བག་ཡོད་པར་གྱིས་ཤིག་ཅེས་བཀའ་སྩལ་བ་ལྟར།
ཞབས་འབྲིང་བ་རྣམས་ཀྱིས་ཀྱང་དྲན་ཤེས་བཞིན་དང་ལྡན་པའི་སྒོ་ནས་དེ་ནུབ་སྒར་གྱི་མཐའ་བསྐོར་ཏེ་ཉལ་བ་སོགས་བྱས་ཀྱང་ཇི་སྐད་དུ།
འབབ་ཆུ་ཇི་ལྟར་བཟློག་གྱུར་ཀྱང༌། །ཐུར་དུ་འབབ་པ་ཁོ་ནར་འདོད། །ཅེས་པ་ལྟར་དེ་ནུབ་ཆོམ་རྐུན་གྱིས་རྗེ་འདིའི་ཆིབས་པ་དང༌། ཕྱག་མཛོད་པའི་རྟ་གཉིས་ཁྲིད་ཚར་འདུག་པ།
ཕྱི་ཉིན་ཕྱོགས་མཐའ་དག་ཏུ་བཙལ་རུང་མ་རྙེད་པ་ལ། རྗེ་འདིས་ཕྱག་མཛུབ་གཏད་དེ། རི་ཕ་ཀའི་རྒྱབ་ཏུ་འཚོལ་ཞིག་དང་ངེས་པར་རྙེད་ལས་ཆེའོ། །ཞེས་བཀའ་སྩལ་པ་བཞིན་མཛོད་པ་ནོར་ལྡན་ཤེས་རབ་བཟང་པོ་དང༌།
རྗེ་དྲུང་བཟང་པོ་བློ་གྲོས་གཉིས་འཚོལ་དུ་བྱོན་པས་རི་དེའི་རྩ་བ་ན་ཧོར་པའི་ཚོང་པ་འགའ་ཞིག་གི་སྒར་ཤིན་ཏུ་ཆེ་བ་ཞིག་སྣང་ཞིང༌། དེ་ནས་ཡར་བྱོན་པས་རིའི་སྐེད་པ་ཙམ་ན་སུས་ཀྱང་མི་མཐོང་བའི་རི་སུལ་ཞིག་ཏུ་ཆིབས་པ་གཉིས་ཀྱི་གདོང་དང་རྐང་ལག་ཐམས་ཅད་ཐག་པས་བཅིངས་ཏེ་བཞག་འདུག་སྐད།
དེ་ནས་ཁོང་དག་གིས་ཆིབས་པ་གཉིས་ཁྲིད་ནས་ཚུར་བྱོན་པས་དེར་ཡོད་པའི་སྐྱེ་བོ་ཐམས་ཅད་ཀྱི་བློ་ལ་སྔ་ན་མེད་པའི་དད་པ་དང་སྤྲོ་བ་ཅིག་ཅར་དུ་འཕེལ་པར་གྱུར་ཏོ་ཞེས་གྲགས་ཤིང༌།
གཏམ་འདི་ནི་ཐམས་ཅད་ལ་མངོན་སུམ་ཚད་མས་གྲུབ་པ་ཞིག་གོ །དེ་ནས་རིམ་གྱིས་

ཆིབས་ཀྱི་ཁ་ལོ་བསྒྱུར་བ་ན། རྗེ་འདིའི་མནལ་ལམ་ཕལ་ཆེ་བར་མི་དཀར་པོ་ཞིག་གིས་དགའ་བ་དང་གུས་པའི་རྣམ་འགྱུར་དུ་མ་བྱེད་ཅིང༌། རེས་རྗེ་འདིའི་ཕྱག་ནས་བརྟེན། རེས་ཆིབས་པ་ཁྲིད་དེ་སྡེ་དགེ་ལྷུན་གྲུབ་སྟེང་གི་རྒྱལ་ཁབ་དང་ཉེ་བའི་ས་ཀོ་ཀོ་ལ་ནས་མར་བྱོན་པའི་སྣང་བ་རྟག་ཏུ་བྱུང་ཞིང༌།
དེ་ནི་སྡེ་དགེའི་གཞི་བདག་འབྲི་གཉེན་གདོང་གིས་ཐོག་མའི་བསུ་བ་དང༌། སླད་ནས་ཕྲིན་ལས་འགའ་ཞིག་ཀྱང་སྒྲུབ་པའི་ལྟས་ཡིན་པ་འདྲ་གསུངས།
ལམ་བར་དུ་འཁོད་པའི་འགྲོ་བ་རྣམས་ལའང་ཆོས་ཀྱི་བདུད་རྩི་ཅུང་ཟད་སྩོལ་བཞིན་པའི་སྒོ་ནས་རིམ་གྱིས་བོད་ཆེན་པོའི་ལྗོངས་སུ་ཕེབས་པར་གྱུར་ཏོ། །འདི་ནི་བྱང་ཆུབ་སེམས་དཔའ་ཆེན་པོ་རྣམས་ཀྱི་རྣམ་པར་ཐར་པ་ཡིན་ཏེ།
བཅོམ་ལྡན་འདས་ཀྱིས་མདོ་སྡེ་དག་ལས། བྱང་ཆུབ་སེམས་དཔའ་ནི་དཔག་ཚད་བརྒྱའི་ཕ་རོལ་དག་ཏུའང་སེམས་ཅན་རྣམས་ལ་ཆོས་སྟོན་དུ་འགྲོ་ཞེས་གསུངས་པའི་ཕྱིར་རོ།
།དེ་ནས་སྡེ་དགེ་ཆོས་རྒྱལ་ཆེན་པོས་སྔ་ཕྱིར་ཕེབས་བསུའི་བཀོད་པ་རབ་ཏུ་མང་པོས་མདུན་ནས་བསུས་ཤིང༌། ཁྱད་པར་དཔལ་ལྡན་ལྷུན་གྲུབ་སྟེང་གི་ཆོས་གྲྭ་ཆེན་པོར་བཞུགས་པའི་དགེ་འདུན་ཡོད་དོ་ཅོག་གིས་སེར་སྦྲེང་གི་བཀོད་པ་ཚར་དུ་དངར་བ།
ཇི་ལྟར་ལི་ཁྲིའི་ཆུ་གཏེར་དལ་གྱིས་བསྐྱོད་པ་ལ་དབང་གཞུའི་རི་མོས་མཛེས་པར་འཁྱུད་པས་སྐྱེ་བོ་རྣམས་ཀྱི་ཡིད་ཀྱི་བརྟན་པ་ཅིག་ཅར་དུ་འཕྲོགས་པས་ཀྱང་དཔེར་བྱ་བར་མི་བཟོད་པའི་ངོ་མཚར་གྱི་ལྟད་མོ་གསར་དུ་ངོམས་བཞིན་པའི་བསུ་བའི་ཚོགས་དང་བཅས་ཏེ།
གྲོ་བཞིན་གྱི་ཟླ་བའི་དཀར་ཕྱོགས་ཀྱི་གྲལ་ཚེས་བཅུ་གཉིས་ཀྱི་ཉིན། མདོ་ཁམས་ཟལ་མོ་སྒང་གི་སའི་ཐིག་ལེ་སྡེ་བཞི་དང་དགེ་བཅུའི་དཔལ་འབྱོར་ཕུན་སུམ་ཚོགས་པས་ཡོངས་སུ་གཏམས་པའི་རྒྱལ་ཁབ་ཆེན་པོ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བ་ག་ལ་བ་དེར།
ཉེ་ཞོའི་དྲི་མ་མེད་པ་བདེ་བར་ཕེབས་

པར་གྱུར་ཏོ། །དེའི་ཚེ་འཆི་བ་མེད་པའི་ལམ་གྱི་ངོས་ཐམས་ཅད་ཀྱང་སྤྲིན་དཀར་གྱི་དུམ་བུ་མཆོད་རྫས་ཀྱི་དབྱིངས་ཅན་མང་པོ་ཆེད་དུ་བྱས་པ་ལྟ་བུས་གཏམས་པའི་ཁྲོད་ན། ཁ་དོག་ལྔ་ལྡན་གྱི་འཇའ་རིས་རྣམས་རང་རང་གི་མཛེས་པའི་ངོ་མཚར་ངོམས་པ་འདྲ་བ་སོགས་དཀར་ཕྱོགས་ཀྱི་ལྷ་དང་སྲུང་མའི་ཚོགས་ཀྱིས་ཀྱང་ཕེབས་བསུའི་བཀོད་པ་སྐྱེ་བོ་རྣམས་ཀྱི་མིག་གི་བདུད་རྩི་ཟླ་མེད་པ་དག་སྟོན་པར་བྱེད་ཅིང༌།
དེར་འདུས་པའི་འགྲོ་བ་མི་དང་མི་མ་ཡིན་པ་ཐམས་ཅད་ཀྱིས་ཀྱང་མཚན་དཔེའི་དཀྱིལ་འཁོར་མངོན་སུམ་དུ་མཇལ་བའི་སྐལ་བ་བཟང་པོའི་བདུད་རྩིས་ཡིད་ཀྱི་ཁྱེའུ་རབ་ཏུ་མྱོས་པས་དད་པ་དང་སྤྲོ་བའི་རྩེ་དགའ་ཅི་ཡང་དགོད་པར་གྱུར་ཏོ།
།དེ་ཉིན་ཆོས་རྒྱལ་མཆོག་ནས་ཀྱང་ཐོག་མར་འོས་པའི་དགའ་སྟོན་གྱ་ནོམ་པ་དག་བསྟབས་ཤིང༌། ཞིབ་པར་སང་ནས་མདོ་སྨད་བསྟན་འགྲོ་ཡོངས་ཀྱི་མགོན་དང་སྐྱབས་དང་དཔུང་གཉེན་དམ་པར་ཆོས་ཀྱི་རྒྱལ་སྲིད་ཆེན་པོར་མངའ་གསོལ་རྒྱུའི་སྙན་སྤྲོན་རྣམས་ཕུལ་ཏེ།
དེའི་ཕྱི་ཉིན་ཚེས་བཅུ་གསུམ་གྱི་སྔ་དྲོའི་ཆར་རྗེ་འདི་སྟོན་འཁོར་རྣམས་དཔལ་ལྡན་ལྷུན་གྲུབ་སྟེང་གི་གོནྡྷོ་ལ་ཆེན་པོར་སྤྱན་དྲངས་ཏེ།
སྔོན་ཨེ་ཝྃ་པའི་མཁན་པོ་རིམ་བྱོན་ཐམས་ཅད་ཀྱི་ཞབས་ཀྱི་པདྨོ་རྣམ་པར་བཀོད་པའི་ཆོས་ཀྱི་ཁྲི་ཆེན་པོར་བཞུགས་སུ་གསོལ་ཞིང༌། རྡོ་རྗེ་འཛིན་དབང་འདུས་པ་དང་བཅས་པས་འཕགས་ཡུལ་དུ་འཆི་མེད་གྲུབ་པའི་དབང་པོ་ཛེ་ཏཱ་རི་དགྲ་ལས་རྣམ་པར་རྒྱལ་བས་ལེགས་པར་བཀྲལ་ཞིང༌།
གངས་ཅན་གྱི་ལྗོངས་འདིར་རྗེ་བཙུན་ས་སྐྱ་པ་ཡབ་སྲས་བརྒྱུད་འཛིན་དང་བཅས་པ་ལ་བཀའ་བབས་པའི་བཅོམ་ལྡན་འདས་ཚེ་དཔག་ཏུ་མེད་པ་ལྷ་དགུའི་དཀྱིལ་འཁོར་ལ་བརྟེན་ནས་ཞབས་པད་བསྐལ་བརྒྱར་བརྟན་པའི་གསོལ་འདེབས་ཀྱི་ཆོ་ག་དང་འབྲེལ་བར།
ལུང་དང་རིག་པར་སྨྲ་བའི་སྡེ་སྣོད་འཛིན་པ་དག་གིས་ཕུན་སུམ་ཚོགས་པ་ལྔ་དང༌།

མཎྜལ་གྱི་རྒྱས་བཤད་འབྱམས་ཀླས་པའི་ཚིག་གི་མཆོད་སྤྲིན་སྤྲོ་བ་སྔོན་དུ་འགྲོ་བས། སྟོབས་ཀྱི་འཁོར་ལོས་སྒྱུར་བ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པའི་ཕྱག་གི་པདྨོ་རྣམ་པར་གདེངས་པའི་མཐིལ་ན།
སྟོང་འཁུན་གྱི་ཡུལ་ནས་འཐོན་པའི་བཀྲ་ཤིས་པའི་ལྷ་རེག་ཀཻ་ལཱ་ཤ་ལྟར་དཀར་བ་ཐོགས་ཏེ་གུས་པས་འབུལ་བ་དང༌། སྐུ་རྟེན་དུ་རྒྱལ་བ་ཚེ་དཔག་མེད་ལ་སོགས་པའི་སྐུ་བརྙན་གསེར་ཟངས་ལས་གྲུབ་པ་ཁ་ཤས་དང༌།
གསུང་རྟེན་དུ་རྒྱལ་བའི་བཀའ་འགྱུར་རིན་པོ་ཆེ་པུསྟ་ཀ་བརྒྱ་དང་གསུམ། ཐུགས་རྟེན་དུ་བཀའ་གདམས་མཆོད་རྟེན་ཁ་ཤས། ཟངས་གསེར་ལས་གྲུབ་པའི་རྒྱལ་སྲིད་སྣ་བདུན་དང༌། བཀྲ་ཤིས་པའི་རྫས་བརྒྱད་ལ་སོགས་པ་དང༌།
གླང་པོ་ཆེའི་མཆེ་བ་དང༌། གདུགས་དཀར་པོ་ཏོག་དང་བཅས་པ་སོགས་ཆེན་པོར་འོས་པའི་ཡོ་བྱད་མང་པོ་དང༌། གོས་ཆེན་གྱི་བླ་བྲེ་དང་ཡོལ་བ་ལ་སོགས་པ་གོས་ཆེན་ལས་གྲུབ་པའི་ཡོ་བྱད་མང་པོ་དང༌།
རྡོ་དྲིལ་དང༌། ཌ་མ་རུ་དང༌། ཏིང་ཤགས་དང༌། རོལ་སིལ་དང༌། རྔ་དང༌། དུང་དཀར་དང༌། དུང་ཆེན་དང༌། རྒྱ་གླིང་ལ་སོགས་པའི་མཆོད་ཆ་རབ་ཏུ་མང་པོ་དང༌། དངུལ་གྱི་བུམ་པ་དང༌། མཎྜལ་དང༌།
དངུལ་ཏིང་བདུན་ཚར་ལ་སོགས་པའི་དངུལ་ལས་གྲུབ་པའི་མཆོད་ཆ་མང་པོ་དང༌། དངུལ་གྱི་འདྲེན་ཆས་ཆ་ཚང་དང༌། དངུལ་གྱི་གསོལ་ལྟིར་དང༌། ཤིན་ཏུ་རིན་ཐང་ཆེ་བའི་གོས་ཆེན་གྱི་རིགས་མང་པོ་དང༌།
དར་རས་ལིང་ཤུག་ཚང་ལ་སོགས་པ་ཤིན་ཏུ་མང་པོ་དང༌། ཤེལ་དང་དཀར་ཡོལ་གྱི་རིགས་སྣ་ཚོགས་པ་དང༌། གསེར་ཞོ་ལྔ་བཅུ་དང༌། རིན་ཆེན་གཉིས་པ་འདེགས་སྲང་སུམ་བརྒྱ་ལྔ་བཅུ་དང༌། གཅན་གཟན་གྱི་པགས་པའི་རིགས་རབ་ཏུ་མང་པོ་དང༌།
གཟིམ་གུར་ཡོལ་བ་བཅས་ཀྱི་གཙོས་པའི་གུར་གཡབ་ཁ་ཤས། ཉེར་མཁོའི་ཐབ་ཆ་དང་བཞུགས་གདན་གྱི་སྐོར་མང་པོ། ནས་ཁལ་བརྒྱ་དང་ལྔ་བཅུ། མར་

ཁལ་བརྒྱ་དང་ལྔ་བཅུ། བཟང་ཇ་འཁོར་དྲུག་བརྒྱ་ཐམ་པ། འབྲི་བཅུ། ཁལ་ཉི་ཤུ་སྒ་འཁོར་དང་བཅས་པ། མཛོ་མོ་བཅུ། ཕོ་མཛོ་སྒ་སྟན་འབྱར་བ་སུམ་ཅུ། ཆིབས་སྒ་འཁོར་འཛོམ་པ་གཅིག་དང༌། ཆིབས་པ་གསུམ་གྱི་གཙོ་བྱས་པའི་རྟ་ཕོ་སུམ་ཅུ།
དྲེའུ་སྒ་འཁོར་འཛོམ་པ་བཅུ། སྟན་དཀར་བརྒྱ་ཐམ་པ་བཅས་ཁྱོན་རྣམ་གྲངས་ཆིག་སྟོང་ལྔ་བརྒྱ་དང་ལྔ་བཅུ་འབུལ་བར་མཛད་ཅིང༌། བཀའི་མདུན་ན་འདོན་ཆེན་པོས་ཚིག་དོན་ཕུན་སུམ་ཚོགས་པའི་ལེགས་འབུལ་གྱི་ཡིག་གེའང་གསལ་ཞིང་བརྗོད་པ་དག་པས་གསངས་མཐོར་སྒྲོགས་པ་དང༌།
དེའི་རྗེས་སུ་ཆོས་རྒྱལ་ཆེན་པོའི་སྐུའི་བར་ཆད་སྲུང་བའི་བླ་མ་དང༌། ཆོས་ཁྲིམས་དང༌། གྲྭ་ཚང་དང༌། བཀའི་འཁོར་ལོས་སྒྱུར་བའི་མདུན་ན་འདོན་ཆེན་པོ་རྣམས་དང༌།
ཕྱག་མཛོད་དང༌། མདུན་སྐོར་དང༌། ཚོང་དཔོན་དང༌། དཔོན་སྐྱ་དང༌། ཧོར་འདྲ་རྣམས་དང༌། ལྷུན་གྲུབ་སྟེང་དུ་གཉུག་མར་བཞུགས་པའི་བླ་མ་དང༌།
སློབ་དཔོན་དང༌། ཆོས་ཁྲིམས་དང༌། སྤྱི་བའི་དུས་ཇ་ཁག་རྣམས་དང༌། གཞན་ཡང་དགེ་ཚུལ་སློང་རབ་ཏུ་མང་པོ་དང༌། རྫོང་ཁག་ཆེན་པོ་རྣམས་ཀྱི་མངའ་འོག་ཏུ་གཏོགས་སོ་འཚལ་གྱི་བླ་མ་དང༌། མི་དཔོན་དང༌།
དགོན་པ་དང༌། ཁྱིམ་བདག་འབྱོར་པ་དང་ལྡན་པ་རྣམས་ཏེ། དེ་དག་སོ་སོ་ནས་ཀྱང་སྔ་ན་མེད་པའི་དད་པ་དང་སྤྲོ་བ་ཕུན་སུམ་ཚོགས་པའི་སྒོ་ནས་དངོས་འབྱོར་གྱི་འབུལ་བ་གྱ་ནོམ་པ་དང་བཅས་ཏེ་བོད་ཆེན་པོའི་ལྗོངས་ཀྱི་བསྟན་འགྲོ་ཡོངས་ཀྱི་མགོན་དུ་ལེགས་པར་མངའ་གསོལ་ཏོ།
།དེ་ལྟ་བུའི་དགེ་ཚོགས་ཐམས་ཅད་ཀྱང་བྱང་ཆུབ་སྙིང་པོར་ཡོངས་སུ་སྨིན་པའི་ཕྱིར་འབེལ་བའི་གཏམ་གྱི་མཚམས་སྦྱོར་རྒྱས་པར་སྤྲོས་ཏེ་ཡོངས་སུ་བསྔོ་བའི་རྒྱས་གདབ་པ་དང༌།
དེར་འདུས་པའི་སྐྱེ་བོ་རྣམས་ཀྱང་འཕགས་མ་གཙུག་ཏོར་རྣམ་པར་རྒྱལ་མའི་འཆི་མེད་ཚེའི་རྗེས་སུ་གནང་བ་སོགས་ཆོས་

ཀྱི་བདུད་རྩིས་ཚིམ་པར་མཛད་དོ། །དེ་ནས་རིམ་གྱིས་རྗེ་འདིས་ཀྱང་ཆོས་རྒྱལ་ཆེན་པོའི་སྤྱན་སྔར་ཐོག་མའི་ཞལ་མཇལ་ལ་རོང་གི་ཚུལ་དུ་བཀྲ་ཤིས་པའི་ལྷ་གོས་ཀྱིས་ཐོག་དྲངས། སྐུ་གསུང་ཐུགས་ཀྱི་རྟེན་ཁྱད་པར་དུ་འཕགས་པ་དུ་མ་དང༌།
དར་རས་ལིང་གོས་ཆེན་མགོ་སྣམ་སྣམ་ཕྲུག་གི་རིགས་རབ་ཏུ་མང་པོ་དང༌། །གཅན་གཟན་གྱི་པགས་རིགས་དང༌། ཤིང་ཐོག་གི་རིགས་མང་པོ་དང༌། གསེར་དངུལ་ལ་སོགས་པ་རིན་པོ་ཆེའི་རིགས་དང༌།
རྟ་དྲེལ་མཛོ་གཡག་ལ་སོགས་པ་རྣམ་གྲངས་སུམ་བརྒྱ་ལྷག་ཙམ་དང༌། ཆོས་རྒྱལ་ཆེན་པོ་སྐུ་སྒེར་དུའང་ལ་རོང་གི་འབུལ་བ་དང༌། བཀྲ་ཤིས་ཆོས་རྫོང་དུ་བཞུགས་པའི་ལྷ་སྲས་རིན་པོ་ཆེ་ལྕམ་སྲིང་རྣམས་དང༌།
དབུའི་མཆོད་གནས་སུ་གྱུར་པའི་བླ་མ་རྣམས་དང༌། གཞན་ཡང་བཀའི་བློན་ཆེན་རྣམས་དང༌། ཕྱག་མཛོད་དང༌། ཚོང་དཔོན་དང༌། མདུན་སྐོར་ལ་སོགས་པ་རྣམས་དང༌། དགོན་པའི་བླ་མ་དབུ་ཆོས་ལ་སོགས་པ་རྣམས་ལའང་རང་རང་གི་གོ་བབས་དང་བསྟུན་པའི་ལ་རོང་དང་གནང་སྦྱིན་སོགས་སྐབས་སུ་བབ་པའི་ཐུགས་བྲེལ་རྣམས་རིམ་གྱིས་བཅད།
ཟླ་བ་དེའི་མཇུག་ཏུ་ཆོས་རྒྱལ་ཆེན་པོའང་དབྱར་གཟིགས་སུ་མགྱོགས་སྐོར་གྱིས་ཕེབས་པའི་སྐུའི་རྐྱེན་སེལ་སྒྲུབ་པར་འབྱོན་དགོས་ཚུལ་བཀའ་སྩལ་པ་ལྟར།
ལྷ་ལུང་ཁུད། རུ་དམ། རྫོགས་ཆེན་དགོན། ཡིད་ལྷུང༌། གཏིང་ལྷུང་མཛེས་བུམ། སྨད་ཤོད་བཀྲ་ཐང་སྒར་སོགས་སུ་ཕེབས།
ཉིན་རེ་བཞིན་ཆོས་རྒྱལ་ཆེན་པོར་རྣམ་དམེ་གང་རུང་གི་ཁྲུས་རེ་དང༌། ཚེ་དཔག་མེད་ལྷ་དགུའི་དབང་རེ་བཅས་ཆག་མེད་དུ་འབུལ་དགོས་པ་དང༌། སྐབས་འགར་སྐུ་རིམ་གསར་འཕར་གྱི་རིགས་མང་པོ་བསྒྲུབ་པ་དང༌།
མཛེས་བུམ་སྒར་དུ་བཞུགས་སྐབས། དེའི་ཉེ་སྐོར་དེའུ་མགོའི་གཞིས་ཀར་གདན་དྲངས་པ་ལ་བརྟེན། མཆོག་སྤྲུལ་རིན་པོ་ཆེ་འཇམ་དབྱངས་མཁྱེན་བརྩེས་ཀྱང་དགུང་ལོ་གསུམ་

བཞེས་པ་མ་ཡུམ་གྱི་པང་ན་འཚོ་བའི་སྐབས་ཐོག་མར་མཇལ་ཏེ་གཙུག་ཏོར་རྣམ་པར་རྒྱལ་མའི་ལྷ་དགུའི་རྗེས་སུ་གནང་བ་གསན་པས་ཐུགས་ཀྱི་སྲས་སུ་འགྱུར་བའི་རྟེན་འབྱུང་ལེགས་པར་འགྲིགས་པས་མཚོན། དོན་དུ་གཉེར་བ་གཞན་དག་ལའང་རང་རང་གི་མོས་པ་དང་མཐུན་པའི་ཆོས་ཀྱི་བདུད་རྩི་ཅི་རིགས་པར་སྩལ་ཏེ།
ཧོར་ཟླ་དགུ་པའི་མཇུག་ཏུ་སྡེ་དགེ་ལྷུན་གྲུབ་སྟེང་དུ་ཕེབས། ཡང་ཧོར་ཟླ་བཅུ་པའི་ཚེས་མགོར་ཆོས་རྒྱལ་ཆེན་པོ་ཛྃ་ཐོག་ནོར་བུ་རྩེའི་རྒྱལ་ཁབ་ཏུ་ཐོག་སྡུད་ལ་ཕེབས་པའི་སྐུའི་རྐྱེན་སེལ་སྒྲུབ་པར་ཕེབས་དགོས་བྱུང་བ་ལྟར་ཛྃ་ཐོག་ཏུ་ཟླ་གཅིག་ཙམ་བཞུགས།
རྒྱུན་དང་ཁྱད་པར་གྱི་དབང་དང་རྗེས་གནང་དང་ཁྲུས་ལ་སོགས་པ་རྣམས་གང་ལ་གང་དགོས་ལེགས་པར་སྩལ་ཏེ་ཧོར་ཟླ་བཅུ་གཅིག་པའི་ནང་སྡེ་དགེ་ལྷུན་གྲུབ་སྟེང་དུ་ཕེབས།
ཧོར་ཟླ་བཅུ་གཉིས་པའི་ཚེས་ཉེར་ལྔ་ནས་བཟུང་དཔལ་རྡོ་རྗེ་འཇིགས་བྱེད་ཀྱི་དྲུག་ཅུ་དང༌།
ཆོ་འཕྲུལ་ཟླ་བར་འདུ་བ་ཆེན་པོ་ཞེས་པ་ངོར་ལུགས་དཀྱིལ་འཁོར་བདུན་གྱི་སྒྲུབ་མཆོད་རྣམས་ཚོགས་པའི་དབུ་བཞུགས་སུ་ཕེབས། མདོར་ན་དེ་ནས་བརྩམས་ཏེ་དགུང་ལོ་ང་བདུན་པ་ཆུ་ཕོ་འབྲུག་ལོའི་བར་མདོ་ཁམས་སུ་བཞུགས།
ཐོག་མར་ལོ་ལྔ་དྲུག་ཙམ་གྱི་རིང་ལ་བཤད་མ་ཐག་པ་ལྟར་གྱི་དབྱར་གཟིགས་དང༌། ཐོག་སྡུད་ལ་བེབས་པའི་སྐུའི་རྐྱེན་སེལ་སྒྲུབ་པར་ཕེབས། དེ་རྗེས་རྗེ་འདི་སྐུ་བསྙེལ་གྱིས་དོགས་པས་དགོངས་ཁྲོལ་བྱུང་བ་ལྟར་ཕེབས་དགོས་མ་བྱུང༌།
འབྲི་ཆུ་རོང་འཁྲིས་སུ་གྲགས་པར་མེ་ཏོག་ལ་ལན་གསུམ་ཙམ་དང༌། སྨན་ཤོད་ཕྱོགས་སུ་ཚར་གཉིས་ཙམ་དང༌། ལན་ཅིག་སྒ་སྟོད་ཕྱོགས་སུ་ཕེབས་པར་ལོ་གཅིག་ཙམ་འགོར་བ་དང༌།
ལན་ཅིག་གོ་འཇོའི་ཕྱོགས་སུ་ཕེབས་པར་ལོ་ཕྱེད་ཙམ་འགོར་ཞིང༌། དེ་ཐམས་ཅད་དུའང་གདུལ་བྱ་རང་རང་གི་བློ་དང་འཚམས་པར་ཟབ་པ་དང་རྒྱ་ཆེ་

བའི་ཆོས་ཀྱི་འཁོར་ལོ་བསྐོར་ཏེ་འགྲོ་བ་ཆོས་ལ་མ་དད་པ་རྣམས་དད་པར་བྱས། དད་པ་རྣམས་ཀྱང་འགའ་ཞིག་ནི་ཉན་རང་གི་རིགས་ཅན་དུ་གྱུར་པ་ལ་ངེས་པར་འབྱུང་བའི་གཏམ་གྱིས་བདེན་བཞིའི་འཇུག་ལྡོག་ལ་བཀོད་པ་དང༌།
ཕལ་ཆེར་ནི་བྱང་ཆུབ་སེམས་དཔའི་རིགས་ཅན་དུ་གྱུར་པ་ལ་བྱམས་པ་དང་སྙིང་རྗེའི་གཏམ་གྱིས་ཐེག་པ་ཆེན་པོའི་ལམ་ལ་བཀོད་པ་དང༌། སྐལ་བ་དང་ལྡན་པ་ཁ་ཅིག་ནི་སྨིན་པ་དང་གྲོལ་བའི་ཐབས་ལ་མཁས་པས་གསང་སྔགས་རྡོ་རྗེ་ཐེག་པའི་ལམ་ལ་བཀོད་ཅིང༌།
དེ་ཐམས་ཅད་ཀྱང་མཐར་ཐུག་བླ་ན་མེད་པའི་བྱང་ཆུབ་ཐོབ་པའི་སྐལ་བ་དང་ལྡན་པ་ཤ་སྟག་ཏུ་མཛད་དེ། མདོར་ན་ཐུབ་པའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་པར་མཛད་དོ།
།གཞན་ཡང་སྡེ་དགེ་ལྷུན་གྲུབ་སྟེང་གི་ཉེ་སྐོར་གྱི་ཁྱིམ་བདག་དད་པ་ཅན་འགའ་ཞིག་གིས་གདན་དྲངས་པའི་ངོར་ལན་ཁ་ཤས་བྱོན་པ་མ་གཏོགས་ལྷུན་གྲུབ་སྟེང་གི་བླ་བྲང་ཕན་བདེ་ཀུན་ཁྱབ་གླིང་རང་དུ་འཁོར་ལོ་གསུམ་གྱི་ཕྲིན་ལས་རླབས་པོ་ཆེ་དང་བཅས་ཏེ་བཞུགས་ཤིང༌།
སྒོ་སྟོད་དུ་ཕེབས་སྐབས་མ་གཏོགས་ལོ་རེ་བཞིན་དྲུག་འདུའི་དབུ་བཞུགས་ཀྱང་རྟག་པར་མཛད། རྒྱུན་དུ་མི་བདག་སའི་ཚངས་པ་ཆེན་པོར་འཆར་ཅན་གྱི་དབང་ཁྲུས་རྣམས་དང༌།
སྐབས་སུ་བབ་པའི་སྐུ་རིམ་གསར་འཕར་གྱི་རིགས་རྣམས་བསྒྲུབ་པ་དང༌། ཡུལ་ཕྱོགས་སོ་སོར་བདེ་སྐྱིད་རྒྱ་ཆེར་འབྱུང་བའི་སླད་དུ་ལྷ་བུམ་དང༌།
ཀླུ་བུམ་དང༌། ས་བདག་གི་བུམ་པ་ལ་སོགས་པ་ཚད་ལྡན་དུ་བསྒྲུབས་ཏེ་སྦ་བ་དང༌། གཞན་ཡང་ཆར་འབེབས་པ་ལ་སོགས་པ་ཞི་རྒྱས་དབང་དྲག་དང་རྗེས་སུ་འབྲེལ་བའི་མཛད་ཕྲིན་རྣམས་ནི་རེ་རེ་ནས་སྨོས་ཀྱིས་མི་ལང༌།
ཕྲིན་ལས་ཀྱི་གཙོ་བོ་ཆོས་འཆད་པའང་ཆོས་རྒྱལ་མཆོག་གི་ཐུགས་བཞེད་ལྟར། རྗེ་རང་གིས་གསན་པའི་ཆོས་ཕལ་ཆེ་བ་དང༌། ཁྱད་པར་མཁས་གྲུབ་ཕལ་ཆེར་གྱི་རྣ་བའི་བཅུད་དུ་མ་སོན་བའི་གསུང་ངག་རིན་པོ་ཆེ་ལམ་འབྲས་

སློབ་བཤད་དུ་གྲགས་པའི་སྨིན་བྱེད་ཀྱི་དབང་དང༌། གྲོལ་བྱེད་ཀྱི་ཁྲིད་དང༌། རྒྱབ་རྟེན་གྱི་ལུང་དང་བྱིན་རླབས་ལ་སོགས་པ་ཤིན་ཏུ་ཚང་བ་ཚར་གཅིག་བཅས་སྩལ་བ་དང༌། མེ་ཁྱི་ཐ་སྐར་ཟླ་བའི་ཚེས་ཉེར་ལྔའི་ཉིན་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པས་ཐུགས་ཀྱི་ཀུན་སློང་ངེས་འབྱུང་གི་བསམ་པ་ཟླ་བ་ཚེས་པ་ལྟ་བུས་ཁྱིམ་པའི་རྟགས་དང་ཆ་ལུགས་ཐམས་ཅད་སྤངས་ཤིང༌།
རབ་ཏུ་བྱུང་བའི་རྟགས་དང་ཆ་ལུགས་ཡང་དག་པར་ལེན་པ་དང༌།
མཚན་ཡང་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་བཏགས་ཤིང༌། ཚིགས་སྔ་མ་དགེ་ཚུལ་གྱི་སྡོམ་པ་དང༌། ཚིགས་ཕྱི་མ་བསྙེན་པར་རྫོགས་པའི་སྡོམ་པ་རྣམས་རིམ་གྱིས་ནོད་པར་མཛད་དོ།
།སྤྱིར་ལམ་འབྲས་ཚོགས་བཤད་ཅིག་ཀྱང་སྩལ་དགོས་ཚུལ་བཀའ་ཕེབས་པར། ས་ངོར་གྱི་གྲྭ་ས་རྣམས་སུ་ནི་བར་ཆད་ཆེ་རིགས་མེད་ཀྱང༌། ཁམས་ཕྱོགས་འདིར་ལམ་དུ་སོང་མིན་སྣ་ཚོགས་ཞིག་བྱུང་བར་སྣང་མོད།
འོན་ཀྱང་བཀའ་ནན་ཆེ་བ་ལྟར་གསུང་ངག་རིན་པོ་ཆེ་ཚོགས་བཤད་ཀྱི་ཆོས་འཁོར་བསྐོར་བའི་དབུ་འཛུགས་པར་མཛད་ནའང༌། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་གྲུབ་མཚམས་ནས་དགོན་དེར་འབྲུམ་བུའི་ནད་ཅིག་བྱུང་བར་བརྟེན་རིམ་གྱིས་འཕྲོ་ལུས་པར་གྱུར་པས་སླར་འཆད་པར་མ་མཛད་པ་ལས།
གཞན་གདུལ་བྱ་སོ་སོའི་བསམ་པ་དང་མཐུན་པར་སོ་སོར་ཐར་པའི་སྡོམ་པ་དང༌།
བྱང་ཆུབ་སེམས་དཔའི་སེམས་བསྐྱེད་པ་དང༌། གསང་སྔགས་རྡོ་རྗེ་ཐེག་པའི་སྨིན་བྱེད་ཀྱི་དབང་བསྐུར་བ་དང༌། གྲོལ་བྱེད་ཀྱི་ཁྲིད་འབོགས་པ་དང༌། བྱིན་གྱིས་བརླབ་པ་དང༌། རྗེས་སུ་གནང་བ་དང༌། རྒྱབ་རྟེན་གྱི་ལུང་ལ་སོགས་པ་མདོར་ན་རྗེ་རང་གི་གང་གསན་པའི་ཆོས་རྣམས་རེ་རེ་ནས་ལན་གྲངས་མང་དུ་སྩལ་བ་དང༌།
ས་སྐྱོང་ཆེན་པོའི་དགོངས་བཞེད་ལྟར།

རྗེ་ཉིད་ཀྱིས་ཀྱང་ཐུགས་བསྐྱེད་ཀྱིས་ཁྱབ་པས་སྔོན་མཁན་ཆེན་འཇམ་པའི་དབྱངས་སངས་རྒྱས་ཕུན་ཚོགས་དང༌། རྗེས་སུ་གྲུབ་དབང་ཀུན་དགའ་བློ་ལྡན་སོགས་དམ་པ་དུ་མའི་བཞུགས་གནས་རི་ཁྲོད་དྲཱ་མ་སྒང་དུ།
རྒྱུད་སྡོམ་པ་གསུམ་གྱིས་བསྡམས་ཤིང༌། དཔལ་ས་སྐྱའི་སྙན་བརྒྱུད་ཟབ་མོའི་ཉམས་ལེན་ཐུན་བཞིའི་རྣལ་འབྱོར་ལ་ཁོར་ཡུག་ཏུ་བརྩོན་པའི་རིག་པ་འཛིན་པའི་སྒྲུབ་གྲྭ་གསར་དུ་བཏབ་པ་ད་ལྟའི་བར་གོང་འཕེལ་དུ་གྱུར་པ་དང༌།
དཔལ་ལྡན་ལྷུན་གྲུབ་སྟེང་གི་ཆོས་གྲྭ་ཆེན་པོའི་གཙོས་ས་དགོན་ཕལ་ཆེ་བར་རིམ་གཉིས་ཀྱི་ཉམས་ལེན་དང༌། ཆོ་གའི་ཕྱག་ལེན་སོགས་མ་དག་པ་རྣམས་དག་པར་བྱ་བ་དང༌། དག་པ་རྣམས་གོང་ནས་གོང་འཕེལ་དུ་མཛད་པ་ཡིན་ནོ།
།འཕགས་རྣམས་བཞུགས་པའི་ས་ཕྱོགས་ནི། །ཡིད་སྲུབས་དཔུང་ལས་རྣམ་རྒྱལ་ཏེ། །པདྨོའི་རྩ་ལག་ཤར་བ་ན། །མུན་པའི་ཚོགས་ཀྱིས་བརྫི་ནུས་སམ། །དེ་སླད་ནམ་མཁའི་མཚན་ཅན་གྱི།
།སྨྲ་བའི་ཉི་མ་ནུབ་གྱུར་ཀྱང༌། །ཆོས་ཀྱི་ཟླ་འདི་སྤྱན་འདྲེན་སླད། །མི་བདག་བློ་གྲོས་དེ་རྗེས་སོང༌། །གང་དེའི་བཞེད་དོན་མྱུར་སྒྲུབ་པའི། །ཕོ་ཉའི་ཚོགས་རྣམས་ཉེར་ལྷགས་ཏེ། །སྨྲ་མཁས་འཇམ་དཔལ་དབྱངས་བཞིན་དུ།
།སྤྱན་འདྲེན་གཏམ་གྱི་རྒྱུད་མངས་ལེན། །གཞན་ལས་ཕན་ཕྱིར་རང་སྲོག་ཀྱང༌། །བཞི་མདོའི་རྩྭ་བཞིན་འདོར་བྱེད་པའི། །སྨན་མཛད་དེ་ཡི་ཡེ་ཤེས་ནི། །བོད་ཆེན་ལྗོངས་སུ་གཟིགས་པར་གྱུར།
།དེ་ནས་དུས་ལ་བབ་པའི་ཚེ། །ཐུབ་དབང་འཁོར་གྱིས་བསྐོར་བ་ལྟར། །དལ་གྱིས་གཤེགས་པར་གྱུར་པ་ན། །གཙང་ཕྱོགས་མུན་པའི་གླིང་བཞིན་གྱུར། །བསོད་ནམས་ལྡན་པའི་མི་རྣམས་དང༌། །དཀརཕྱོགས་སྐྱོང་བའི་སྲུང་མ་གཉིས།
།ཕན་ཚུན་ངོ་མཚར་ཕུང་པོ་ལ། །འགྲན་པ་བཞིན་དུ་བསུ་བར་བྱེད། །མི་བདག་ལ་ཐོད་གཡོ་བའི་རྩེར། །ཞབས་སེན་ཟླ་ཚེས་རྣམ་བཀོད་པས། །ཕྱོགས་དེར་ཉེར་འཚེའི་དོགས་

བྲལ་ཞིང༌། །ཐུབ་བསྟན་དགའ་སྟོན་དར་བར་གྱུར། །གཟོད་མ་ཉིད་ནས་ཁམས་གསུམ་གྱི། །ཆོས་ཀྱི་རྒྱལ་པོར་མངའ་བརྙེས་ཀྱང༌། །ཚུ་རོལ་མཐོང་འདིས་བོད་ཆེན་གྱི། །བསྟན་འགྲོའི་མགོན་དུ་མངའ་རབ་གསོལ། །སྲེག་བྱེད་མེ་ཡིས་ཚིག་མིན་ཅིང༌།
།ཆུ་བོའི་རྒྱུན་གྱིས་མི་འདག་པའི། །འགྲོ་བའི་ལས་ཉོན་དྲི་མ་ཀུན། །ཁྱོད་ཀྱི་ཐུགས་རྗེའི་ཆུ་ཡིས་བཀྲུས། །ཟབ་རྒྱས་ཆོས་ཀྱི་སྨན་ཆེན་པོས། །འཁོར་བའི་རིམས་ནད་སེལ་ཁོ་ནས།
ཐུབ་དབང་རྗེས་སུ་བསྔགས་མིན་ཏེ། །གྲོལ་བ་བཞི་ལྡན་འདིས་ཀྱང་ངོ༌། །དེ་ལྟའི་ངོ་མཚར་མི་ཟད་པ། །ཉིན་བཞིན་འཕེལ་བར་གྱུར་པ་འདི། །འདེགས་པར་བཟོད་པའི་ནོར་འཛིན་མ། །དུབ་པར་མ་གྱུར་འདི་ཅི་ཞིག།
།།གཉིས་པ་ཚོགས་གཉིས་རྒྱ་ཆེར་སྤེལ་བའི་སླད་དུ་དབུས་གཙང་དག་པའི་ཞིང་དུ་བསྙེན་བཀུར་ཇི་ལྟར་བསྟབས་པའི་ཚུལ་ནི། སྤྱིར་རྗེ་འདི་ནི་མཁས་བཙུན་བཟང་གསུམ་གྱི་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་ཞིང༌།
རྣམ་པར་དཀར་བའི་ཕྲིན་ལས་ཀྱིས་སྐྱེ་རྒུ་མཐའ་དག་ཕན་པ་དང་བདེ་བའི་ལམ་དུ་བཀོད་པ་ལ་བརྟེན་ནས་བོད་ཆེན་པོའི་ལྗོངས་སུ་འཁོད་པའི་སྐྱེ་འགྲོ་མཆོག་དམན་ཐམས་ཅད་ཀྱི་གཙུག་གི་ནོར་བུས་བཏུད་ཅིང༌།
རང་རང་གི་འབྱོར་པའི་ཁྱད་པར་མང་པོས་མངོན་པར་མཆོད་པར་གྱུར་ལ། དེ་ལ་བརྟེན་ནས་ཟང་ཟིང་གི་ལོངས་སྤྱོད་ཀྱང་རྫོགས་ལྡན་གྱི་དུས་བཞིན་དུ་རྒྱས་པར་གྱུར་མོད།
རྒྱགས་པ་དང་དྲེགས་པ་ལྟ་ཅི། མངོན་པར་ཞེན་པ་ཅུང་ཟད་ཀྱང་མི་མངའ། དེར་མ་ཟད་རང་ཉིད་བཟང་པོར་བསྒྲུབ་པའི་ཆེད་དུ་དགོས་མེད་ཀྱི་ཐབས་སྐྱོང་དང༌། རྙེད་པས་རྙེད་པ་འཚོལ་བ་དང༌། རབ་ཏུ་བྱུང་བའི་ཡོ་བྱད་ཀྱིས་ཁྱིམ་པ་རྣམས་ཀྱི་སེམས་འཛིན་པ་ལ་སོགས་པ་ལོག་པའི་འཚོ་བ་དང༌།
མ་དག་པའི་སྦྱིན་པས་རང་གཞན་ཐམས་ཅད་ཉེས་དམིགས་ཆེན་པོ་ལ་སྦྱོར་བ་སོགས་

སྐྱེ་བོ་ངན་པའི་སྤྱོད་ཚུལ་ཐམས་ཅད་རྒྱང་རིང་དུ་དོར་ནས། དད་པ་ཅན་གྱིས་ཕུལ་བའི་ཡོ་བྱད་ཀྱི་དངོས་པོ་ཕྱག་ཏུ་བྱུང་བ་ཐམས་ཅད་ཆུད་ཟོས་སུ་མ་སོང་བར་སྐུ་གསུང་ཐུགས་ཀྱི་རྟེན་བཞེངས་པ་དང༌། བླ་མ་དང་དཀོན་མཆོག་དང་བསྟན་པ་དང་སེམས་ཅན་གྱི་ཆེད་ཁོ་ནར་ཕངས་མེད་དུ་གཏོང་བར་མཛད་པ་ཡིན་ཏེ།
དེའང་སྔ་ཕྱིར་སྐུ་གསུང་ཐུགས་ཀྱི་རྟེན་བཞེངས་པ་ལའང༌། བཅོམ་ལྡན་འདས་ཀུན་རིག་རྣམ་པར་སྣང་མཛད་དང༌།
གཙུག་ཏོར་རྣམ་པར་རྒྱལ་མ་དང་རིགས་གསུམ་མགོན་པོ་བཅས་ཀྱི་སྐུ་སོ་སོར་མདའ་ཚད་རེ་ལྷག་ཙམ་ཡོད་པ། རྒྱུ་གསེར་ཟངས་ལས་གྲུབ་པ། ཤིན་ཏུ་སྒྲོས་གཙང་ཞིང་ཕྱགས་ཚད་དང་ལྡན་པ། རིན་ཐང་ཆེ་བའི་རིན་པོ་ཆེ་མང་པོའི་ཕྲས་མཛེས་པར་སྤུད་པ་སོགས་ལྟ་བས་ཆོག་མི་ཤེས་པ་ལྔ་དང༌།
ཡང་གསེར་ཟངས་ལས་གྲུབ་པའི་ཇོ་བོའི་སྐུ་རྒྱབ་ཡོལ་དང་བཅས་པར་མདའ་ཚད་ཙམ་ཡོད་པ་ཤིན་ཏུ་སྒྲོས་ལེགས་པ་གཅིག་དང༌། གསེར་ཟངས་ལས་གྲུབ་པའི་བྱང་ཆུབ་སེམས་དཔའ་ཉེ་བའི་སྲས་བརྒྱད་ཀྱི་སྐུ་སོ་སོར་ཁྲུ་གང་རེ་ཙམ་ཡོད་པ་བརྒྱད་དང༌།
ཡུམ་ཆེན་མོ་དང༌། འཇམ་དཔལ་སྨྲ་སེང་དང༌། སེང་གེ་སྒྲ་ལ་སོགས་པའི་སྐུ་གསེར་ཟངས་ལས་གྲུབ་པ་སོ་སོར་ཁྲུ་གང་ཙམ་ཡོད་པ་ཤིན་ཏུ་སྒྲོས་ལེགས་པ་ཁ་ཤས་དང༌།
གསེར་ཟངས་ལས་གྲུབ་པའི་ཀུན་རིག་རྩ་བའི་ལྷ་སུམ་ཅུ་སོ་བདུན་སོ་སོར་ཆེ་ཆུང་གི་ཚད་མཐོ་གང་རེ་ཙམ་ཡོད་པ་དང༌། གསེར་ཟངས་ལས་གྲུབ་པའི་སྨན་བླ་མཆེད་བདུན་གྱི་སྐུ་སོ་སོར་མཐོ་གང་ཙམ་རེ་ཡོད་པ་སོགས་མདོར་ན་གཞན་ལ་གཏན་གཞག་སྩལ་བ་དང༌།
རང་གི་ཕྱག་ཏུ་བཞུགས་པ་ཐམས་ཅད་བསྡོམས་ན་གསར་དུ་བཞེངས་ངེས་པའི་གསེར་ཟངས་ཀྱི་སྐུ་ཁོ་ནའང་བརྒྱ་ཕྲག་གཅིག་ཙམ་ཡོད་པ་དང༌།
དངུལ་ལྗང་བརྡུངས་ཀྱི་སྒྲོལ་ལྗང་ཁྲུ་གང་ཙམ་གཅིག་དང༌། ཟངས་ཀྱི་རྣམ་རྒྱལ་མ་མདའ་ཚད་ཙམ་ཡོད་པ་བཅས་ཀྱང་གསར་དུ་བཞེངས་པ་དང༌།

སྨན་འདམ་ལས་གྲུབ་པའི་སྐུ་འདྲ་གསར་བཞེངས་ཀྱང་མང་དུ་མཆིས་སོ། །སྔ་ཕྱི་ཀུན་ཏུ་བྲིས་སྐུ་གསར་དུ་བཞེངས་པའི་སྐོར་ལའང༌། ལམ་འབྲས་བླ་མ་བརྒྱུད་པའི་ཞལ་ཐང་གྲས་འགྲིག་གསུམ། གྲུབ་ཆེན་བརྒྱད་བཅུའི་ཞལ་ཐང་གྲས་འགྲིག་གསུམ།
ཀྱེ་རྡོར་ལྷ་དགུ་གཙོ་བོར་གྱུར་པའི་ཞལ་ཐང་གཅིག །སྨན་བླའི་ཞིང་བཀོད། །མི་འཁྲུགས་པའི་ཞིང་བཀོད། བདེ་བ་ཅན་གྱི་ཞིང་བཀོད། དགའ་ལྡན་གྱི་ཞིང་བཀོད། པོ་ཏ་ལའི་ཞིང་བཀོད།
སྒྲོལ་མའི་ཞིང་གི་བཀོད་པ་རྣམས་དང༌། ལྟུང་བ་བཤགས་པའི་ལྷ་སོ་ལྔ་དང༌། གནས་བརྟན་བཅུ་དྲུག་དང༌། རྗེ་བཙུན་རིགས་བྱེད་མ་དང༌། ཚོགས་ཀྱི་བདག་པོ་དང༌། འདོད་པའི་རྒྱལ་པོ་དང༌། གུར།
ཞལ། སྟག་ཞོན། དམག་ཟོར། བེཀྩེ་སོགས་མདོར་ན་བྲིས་ཐང་གསར་བཞེངས་ཁོ་ནའང་ལྔ་བཅུ་སྐོར་ཡོད་ཅིང༌། དེ་ཐམས་ཅད་ལའང་བཟང་གོས་གྱ་ནོམ་པ་མང་པོའི་གོང་གཤམ་དང༌། ཞལ་ཁེབས་ལ་སོགས་པ་བལྟ་བས་ཆོག་མི་ཤེས་པ་འབའ་ཞིག་མཛད་པ་དང༌།
གསུང་གི་རྟེན་ཡང་ཉེ་བར་མཁོ་བའི་ཕྱག་དཔེ་བྲིས་མ་དང་སྤར་མ་པུསྟ་ཀ་སུམ་ཅུ་ཙམ་བཞེངས་པ་དང༌། ཐུགས་ཀྱི་རྟེན་ཀྱང་ཕྱིས་སུ་ངོར་དུ་སཱཙྪ་འབུམ་ཐེར་རེ་བཞུགས་པའི་མཆོད་རྟེན་ཁང་བུ་བརྩེགས་པ་གཉིས་བཞེངས་པར་མཛད་ཅིང༌།
དེ་དག་ཀྱང་སཱཙྪའི་གཟུངས་གཞུག་དང༌། སཱཙྪ་འདེབས་ཚུལ་དང༌། མཆོད་རྟེན་ཕྱགས་ཚད་དང༌། མཐར་རབ་ཏུ་གནས་པ་ལ་སོགས་པ་རྒྱུད་ནས་ཇི་སྐད་བཤད་པ་བཞིན་བསྒྲུབས་པ་དང༌།
མཆོད་པའི་ཡོ་བྱད་ཀྱང་རྒྱ་དངུལ་འདེགས་སྲང་ལྔ་བཅུ་ལས་གྲུབ་པའི་ཏིང་ཕོར་བདུན་ཚར་དང༌། ཡང་རྒྱ་དངུལ་འདེགས་སྲང་ལྔ་བཅུ་ང་ལྔ་ལས་གྲུབ་པའི་མཎྜལ་ལ་སོགས་པ་དངུལ་ལས་གྲུབ་པའི་མཆོད་ཆའི་རིགས་མང་པོ་དང༌།
གོས་ཆེན་གྱ་ནོམ་པ་མང་པོའི་བླ་བྲེ་དང༌། ཕྱེ་ཕུར་དང༌། རྒྱལ་མཚན་དང༌། འཕན་དང༌།

རྟེན་ཁེབས་ལ་སོགས་པ་མང་དུ་བཞེངས་པར་མཛད་དེ། དེའང་རྟེན་ཁེབས་ལྟ་བུར་མཚོན་ན། གཞན་ལ་སྦྱོར་འཇགས་སྩལ་བ་དང༌། རང་ཉིད་ཀྱི་ཕྱག་ཏུ་བཞུགས་པ་སོགས་སྔ་ཕྱིར་བཟོས་ཚད་བརྩིས་ན་བཟང་གོས་ལས་གྲུབ་པའི་རྟེན་ཁེབས་ཁོ་ནའང་བརྒྱ་དང་ཉི་ཤུ་སྐོར་ཟིན་པ་དང༌།
དཀོན་མཆོག་གི་མཆོད་པ་དང་དགེ་འདུན་གྱི་བསྙེར་བཀུར་ཡང༌། སྡེ་དགེ་ལྷུན་གྲུབ་སྟེང་དུ་སྔོན་མཁན་ཆེན་དཔལ་ལྡན་ཆོས་སྐྱོང་གི་སྐུ་དུས་ནས་སྲོལ་དོད་པ་ལྟ་བུའི་ལོ་རེ་བཞིན་གྱི་ཧོར་ཟླ་བཅུ་གཉིས་པའི་ཚེས་གནམ་གང་ཉིན།
དྲུག་འདུའི་དབུ་བཞུགས་སུ་ཡིན་གྱིས་འདུས་ཚོགས་སྤྱིར་ཚེ་ཆོག་དང༌། མགོན་ཁང་ཁག་རྣམས་སུ་སྐོང་བ་དང༌། ཆོས་སྒྲོགས་པ་མང་པོས་གསུང་རབ་བཀླག་པ་དང༌།
དེར་འདུས་པའི་གསང་སྔགས་རྙིང་མའི་བླ་མ་དགེ་སློང་སྔགས་པ་བཅས་ལའང་ཕྱག་འགྱེད་དང་རྣམ་གཞག་སོགས་གཏོང་བའི་རྒྱུན་མཆིས་པ་རྣམས་ཀྱང་མ་ཆག་པར་ཡར་ལྡན་དུ་མཛད་པ་དང༌།
དེར་མ་ཟད་བླ་བྲང་ཕན་བདེ་ཀུན་ཁྱབ་གླིང་རང་དུའང་ལོ་རེ་བཞིན་ཆོ་འཕྲུལ་ཟླ་བའི་ཚེས་གཅིག་ནས་བཅོ་ལྔའི་བར་ལ་རྗེ་རང་གི་གྲྭ་ཚང་གང་ཡོད་ཀྱི་སྟེང་ལྷུན་གྲུབ་སྟེང་གི་དགེ་སློང་བཞི་ལྔ་རེ་བསྣན་ཏེ་བླ་མ་མཆོད་པ་དང༌།
གནས་བཅུའི་ཆོ་ག་དང༌། མཎྜལ་བཞི་ཆོག་སོགས་གསུང་བ་དང་ཆབས་ཅིག་ཉིན་རེ་བཞིན་སྤོས། མར་མེ། ཞལ་ཟས་རྣམས་བརྒྱ་རྩ་རེ་ངེས་པར་མ་ཆག་པར་མཛད་པ་དང༌། གཞན་ཡང་ཟླ་བ་བྱུང་ངོ་ཅོག་གི་ཉ་སྟོང་ཚེས་བརྒྱད་ཕལ་ཆེ་བར་བླ་མ་མཆོད་པའམ་བསྟན་པ་གསོ་ཆོག་ལྟ་བུའི་ཆོ་ག་གང་རུང་རེ་དང་འབྲེལ་བར་བརྒྱ་མཆོད་རེ་ཆག་མེད་ལྟ་བུར་མཛད་པ་དང༌།
སྐབས་སྐབས་སུ་རྒྱལ་བའི་བཀའ་འགྱུར་རོ་ཅོག་སྒྲོགས་པ་སོགས་བསོད་ནམས་ཀྱི་ཚོགས་འདུ་བགྱིས་པའི་གཏོང་ཕོད་ཆེན་པོའི་སྒོ་འཕར་རྟག་ཏུ་དབྱེ་བཞིན་པ་དང༌།
ཁྱད་པར་དགུང་ལོ་ང་དྲུག་པ་ལྕགས་མོ་ཡོས་ཀྱི་ལོའི་ཧོར་ཟླ་ལྔ་པའི་ནང༌།
ཤི་གསོན་གྱི་དད་རྫས་མཐའ་དག་ཆུད་མི་འཛའ་ཞིང་དགེ་ཚོགས་

གོང་འཕེལ་དུ་བྱ་བའི་ཕྱིར། དབུས་གཙང་ལྗོངས་ཀྱི་བླ་མ་དང་དཀོན་མཆོག་ལ་མཆོད་པ་དང༌། དགེ་འདུན་ལ་བསྙེན་བཀུར་རྒྱ་ཆེར་བསྒྲུབ་པའི་སླད་དུ་ཕྱག་རྫས་ཇི་ཡོད་བསྐུར་ཏེ་རྗེ་དྲུང་བཟང་པོ་བློ་གྲོས་དཔོན་འཁོར་རྣམས་གཏོང་གནང་མཛད་པ་བཞིན་ཁོང་རྣམས་ཀྱང་བར་ཆད་མེད་པར་རིམ་གྱིས་བྱོན་ཏེ།
བྱང་རྭ་སྒྲེང་གི་ཆོས་གྲྭ་ཆེན་པོ་ནས་བཟུང༌། བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་བར་གྱི་རིས་མེད་པའི་དགོན་སྡེ་སོ་སོའི་བླ་མ་རྣམས་སུ་འབུལ་བ།
རྟེན་གསུམ་ཡོངས་ལ་མཆོད་འབུལ། དགེ་འདུན་འདུས་པ་རྒྱ་མཚོར་བསྙེན་བཀུར་རྣམས་དཔྱིས་ཕྱིན་པར་བསྒྲུབས་པ་དང༌། ཁྱད་པར་ངོར་རང་དུའང་བླ་ཁག་སོ་སོར་འབུལ་བ་དང༌།
དགོན་པར་མང་འགྱེད་ཀྱི་བསྙེན་བཀུར་ཉིན་བཅུའི་བར་གང་ཟབ་དང༌། གོས་ཆེན་གྱི་བླ་བྲེ་དང༌། འཕན་ལ་སོགས་པ་མཚར་ཞིང་ཡིད་དུ་འོང་བ་དག་སྦྱོར་འཇགས་ཞུས་པ་སོགས། མདོར་ན་རྭ་སྒྲེང་ནས་ས་སྐྱའི་བར་དུ་ཇ་དངུལ་སོང་ཚད་ཐམས་ཅད་ཇ་ཐོག་ཏུ་ཕབ་སྟེ་བརྩིས་པས་བཟང་ཇ་འཁོར་དྲུག་བརྒྱད་བརྒྱ་དང་ལྔ་བཅུ་ཐམ་པ་སོང་འདུག་པ་དང༌།
དེའི་རིགས་འགྲེས་སྐུ་གསུང་ཐུགས་རྟེན། མཆོད་ཆའི་སྐོར་སྣ་ཚོགས།
དར་རས་ལིང་གོས་ཆེན་ལ་སོགས་པ་དང༌། གཅན་གཟན་གྱི་པགས་པའི་རིགས་དང༌། ཐབ་ཆའི་རིགས་ལ་སོགས་པ་ཇི་སྙེད་ཅིག་སོང་བ་རྣམས་ནི་སྨོས་ཀྱིས་མི་ལོང༌། འབུལ་བར་སོང་བའི་རྟ་ཕྱུགས་ཀྱི་རིགས་ཀྱང་རྟ་དྲེལ་ལྔ་བཅུ་ཐམ་པ་དང༌།
མཛོ་གཡག་ལྔ་བཅུ་ང་གྲངས་ཙམ་སོང་བ་སོགས་མདོར་ན་སྙིང་པོ་མེད་པའི་ཟང་ཟིང་གི་དངོས་པོ་རྣམས་ཀྱང་སྔ་ན་མེད་པའི་བསོད་ནམས་ཀྱི་ཕུང་པོར་བསྒྱུར་བར་མཛད་པ་དང༌།
དགུང་ལོ་ང་བདུན་པ་དགའ་བ་ཞེས་པ་ཆུ་ཕོ་འབྲུག་གི་ལོར། སྡོམ་བརྩོན་སྐྱེ་རྒུའི་བདག་པོ་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་པ་དབུས་གཙང་ཕྱོགས་ཀྱི་རྟེན་གསུམ་རྣམས་མཇལ་ཞིང་མཆོད་འབུལ་དང་

བསྙེན་བཀུར་རྒྱ་ཆེན་པོས་བསོད་ནམས་ཀྱི་ཚོགས་འདུ་བགྱི་བའི་སླད་དུ་འབྱོན་རྒྱུའི་སྐབས། དེའི་འགལ་རྐྱེན་སེལ་ཞིང་མཐུན་རྐྱེན་གོང་འཕེལ་དུ་འགྱུར་བའི་སླད་དུ་རྗེ་འདི་ལ་ཆིབས་བསྐྱོད་བསྐྱང་དགོས་ཚུལ་བཀའ་ཕེབས་པར།
སྔ་ལོ་ཕྱག་རྫས་ཇི་ཡོད་བསྐུར་ཏེ་རྗེ་དྲུང་དཔོན་འཁོར་རྣམས་དབུས་གཙང་དུ་བཏང་ཟིན་པ་ད་ལྟ་ཕྱིར་མ་འཁོར་བའི་སྐབས་འདིར་ཕེབས་ཆས་སོགས་གང་ཅི་ནས་འགྲིག་དཀའ་བར་བརྟེན།
ནན་ཏན་གྱིས་དགོངས་ཁྲོལ་ཞུ་བར་མཛད་ནའང་དགོངས་པ་ཁྲོལ་པ་ཞིག་གཏན་ནས་མ་བྱུང་བས་ཕེབས་རྒྱུ་མཛད་དེ། ཕེབས་ཆས་སོགས་ཉེར་བསྡོགས་མཛད་པ་དང༌། དོན་དུ་གཉེར་བ་སོ་སོའི་ཆོས་ཀྱི་འཕྲོ་རྣམས་ཀྱང་རྫོགས་པར་མཛད་པ་དང༌།
ཁྱིམ་བདག་དད་པ་ཅན་དག་གིས་ཀྱང་རང་རང་གི་ཁྱིམ་དུ་གདན་དྲངས་ཏེ་འདོད་ཆོས་རེ་ཙམ་ཞུ་བ་སོགས་ཀྱི་རེ་བ་རྣམས་ཀྱང་རྫོགས་པར་མཛད་ཅིང༌། དེ་སྐབས་སུ་ཕྱག་སྣ་ཅུང་མཛངས་པའི་སྐབས་ལྟ་བུར་གྱུར་མོད།
འོན་ཀྱང་སྐྱེས་བུ་བློ་སྟོབས་དང་ལྡན་པ་རྣམས་ཀྱི་ཐབས་ཀྱིས་བསྒྲུབས་ན་རྙེད་པར་དཀའ་བ་མ་ཡིན་པ་ལ། དེ་བས་ནོར་རྫས་སྙིང་པོ་མེད་པ་རྣམས་སྙིང་པོ་དང་ལྡན་པའི་བསོད་ནམས་ཀྱི་ཕུང་པོར་བསྒྱུར་ནུས་པ་ནི་འཇིག་རྟེན་ན་ཤིན་ཏུ་དཀོན་ཞིང་ངོ་མཚར་ཆེ་བ་ཡིན་ནོ་སྙམ་དུ་དགོངས་ཏེ།
ནོར་རྫས་སྒྱུ་མ་ལྟ་བུ་ལས་སྙིང་པོ་ལེན་པའི་ཕྱིར་དུ་འབྱོར་པ་དང་ལྡན་པ་འགའ་ཞིག་ལས་ཇ་དངུལ་ཅུང་ཟད་ཀྱང་གཡར་ཏེ།
ཆོས་རྒྱལ་ཆེན་པོ་ཧོར་ཟླ་བཞི་པའི་གཟའ་སྐར་ལེགས་འཛོམ་གྱི་ཉིན་དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ནས་ཆིབས་བཏེག །རྗེ་འདི་ཧོར་ཟླ་ལྔ་པའི་ཚེས་ལྔའི་ཉིན་ཆིབས་བཏེག་སྟེ།
ཡར་ལམ་ཟུལ་ཕུ་སྟོད་སྨད། མཁར་མདོ། ཁྲ་བོ་ཐང༌། གདོང་ཚང་དགོན་རྣམས་སུ་དད་པ་ཅན་སོ་སོས་ཇི་ལྟར་གསོལ་བ་བཏབ་པ་བཞིན་རང་རང་གི་ཁྱིམ་དུ་བྱོན་པ་དང༌། ཆོས་ཀྱི་བདུད་རྩིའང་ཅི་རིགས་པར་སྩལ་ཏེ་རིམ་གྱིས་རྡོ་ར་དམར་ཀོར་

བྱོན། དེ་ནས་མཆོད་ཡོན་ལྷན་རྒྱས་ཏེ་ཆིབས་ཀྱི་ཁ་ལོ་བསྒྱུར། རྗེ་དྲུང་དཔོན་འཁོར་རྣམས་ཀྱང་དབུས་གཙང་དག་པའི་ཞིང་དུ་བསྙེན་བཀུར་ལེགས་པར་བགྱིས་ཟིན་ནས་མར་བྱོན་པ་དང་རྩི་གེ་སར་འབེན་དེའུའི་མར་ཐང་ཞིག་ཏུ་མཇལ།
དེ་ནས་རྗེ་དྲུང་དཔོན་འཁོར་རྣམས་མདོ་ཁམས་སུ་བྱོན། རྗེ་འདིས་སྐབས་སུ་བབ་པའི་ཆོས་རྒྱལ་མཆོག་གི་ཐུགས་བཞེད་རྣམས་ཀྱང་སྒྲུབ་བཞིན་པའི་སྒོ་ནས་ཧོར་ཟླ་བརྒྱད་པའི་ཚེས་གཅིག་ཉིན་བཀྲ་ཤིས་དབུ་མ་ཐང་དུ་ཕེབས།
དེ་ནས་ཆོས་རྒྱལ་ཆེན་པོ་ལྷ་ལྡན་ཕྱོགས་སུ་སྔོན་དུ་ཕེབས། རྗེ་འདི་ཞག་གཉིས་གསུམ་གྱི་རྗེས་ནས་ཆིབས་བཏེག་སྟེ་བྱང་རྭ་སྒྲེང་གི་ཆོས་གྲྭ་ཆེན་པོར་ཕེབས།
རཱ་སྒྲེང་ཁྲི་ཆེན་རིན་པོ་ཆེར་མཎྜལ་སྐུ་གསུང་ཐུགས་རྟེན། དར། རས། ལིང༌། སྤུ་ཤུན་གྱི་རིགས་མང་པོ་དང༌། ལྗོན་འདབ་འཁོར་དྲུག་བཅུ། རྟ་དྲེལ་གཉིས་བཅས་ཕུལ་བ་དང༌། རྭ་སྒྲེང་ཏཱ་བླ་མར་ཡང་ཇ་གསར་གོང་འོས་ཕུལ་བ་དང༌།
ཁྱད་པར་དགོན་དེའི་རྟེན་གསུམ་ཡོངས་ལ་མཆོད་འབུལ་དང༌། སྙན་དར་གང་ཟབ། འདུས་ཚོགས་སྤྱིར་མང་ཇའི་བསྙེན་བཀུར་རྣམས་ཟབ་པར་ཞུས་ཏེ་དཔལ་སྟག་ལུང་གི་ཆོས་གྲྭ་ཆེན་པོར་ཕེབས།
སྟག་ལུང་བླ་མ་རིན་པོ་ཆེར་འབུལ་བ། རྟེན་གསུམ་ཡོངས་ལ་མཆོད་འབུལ། འདུས་ཚོགས་སུ་མང་ཇའི་བསྙེན་བཀུར་རྣམས་མཛད་ནས་དར་ལུང་གཉན་གྱི་ཕོ་བྲང་དང༌། རྡོ་རྗེའི་གནས་ཆེན་བྲག་ཡེར་པ་རྣམས་སུའང་གནས་མཇལ་དང་མཆོད་འབུལ་ལེགས་པར་མཛད་དེ།
ཆོས་དང་སྲིད་ཀྱི་འབྱོར་པ་ཕུན་སུམ་ཚོགས་པའི་ཆུ་རྒྱུན་མཐའ་དག་གཅིག་ཏུ་འཁྱིལ་བའི་གནས། ཡུལ་དབུས་འགྱུར་འཆང་གི་ལྟེ་བ་ལྷ་ལྡན་དུ་ཁྲུམས་ཟླའི་ཚེས་བཅོ་ལྔའི་ཉིན་ཕེབས།
ཐོག་མར་འཕགས་པ་ལག་ན་པདྨོའི་རྣམ་པར་འཕྲུལ་པ་རྒྱལ་དབང་ཐམས་ཅད་མཁྱེན་པ་ཚུལ་ཁྲིམས་རྒྱ་མཚོའི་གསེར་ཞལ་རིན་པོ་ཆེ་

ལེགས་པར་མཇལ་བ་དང་ཆབས་ཅིག །མཎྜལ་སྐུ་གསུང་ཐུགས་རྟེན་དང༌། གསོལ་ཇ་བཞེས་འབྲས་ཀྱི་དོད་ཊམ་སྲང་བརྒྱད་ཕུལ་བསྟུན། མཎྜལ་སྐུ་གསུང་ཐུགས་རྟེན་རྣམས་གཞུང་རང་ནས་སྩལ་བའི་ལམ་སྲོལ་མཆིས་པ་ལྟར།
གུས་པས་འབུལ་བ་སྔོན་དུ་འགྲོ་བས། དར། རས། ལིང༌། གོས་ཆེན་གྱི་རིགས་དང༌། སྤུ་ཤུན་གྱི་རིགས་རབ་ཏུ་མང་པོ་དང༌། མཆོད་ཆ་སོགས་དངོས་ཆས་སྣ་ཚོགས་པ་དང༌། རྒྱ་དངུལ་འདེགས་སྲང་བརྒྱ་ཐམ་པ། བོད་དངུལ་ཊམ་སྲང་ལྔ་བཅུ་ཐམ་པ།
བཟང་ཇ་འཁོར་དྲུག་བཅུ། རྟ་དྲེལ་བདུན་བཅས་འབུལ་བར་མཛད་པ་དང༌། ཆོས་སྲིད་ཕྲིན་ལས་ཀྱི་འཁོར་ལོས་སྒྱུར་བ་སྲིད་སྐྱོང་ཚེ་སྨོན་གླིང་པར་ཡང༌། མཎྜལ་སྐུ་གསུང་ཐུགས་རྟེན་གསོལ་ཇ་བཞེས་འབྲས་ཀྱི་དོད་དངུལ་ཊམ་སྲང་བརྒྱད་དང༌།
དར། རས། ལིང༌། གོས་ཆེན་གྱི་རིགས་དང༌། སྤུ་ཤུན་གྱི་རིགས་མང་པོ་དང་དངོས་ཆས་ཀྱི་རིགས་སྣ་ཚོགས་པ་དང༌། རིན་ཆེན་གཉིས་པ་ཊམ་སྲང་བརྒྱ་ཐམ་པ།
བཟང་ཇ་འཁོར་དྲུག་ལྔ། རྟ་དྲེལ་གསུམ་བཅས་འབུལ་ལམ་ཞུས་པར། ཕྱིར་སློག་ཏུ་ན་བཟའ་སྐུ་ཆས་སོགས་རྒྱ་ཆེ་བ་དང༌། ཡས་ཕྱིར་གྱི་ལམ་ཡིག་དང༌། དོས་རྟ། རྩྭ་ཤིང་སོགས་ཕོན་ཆེ་བ་དང༌། ཇ་ཡོད་རིགས་ལ་ཇ་ཁྲལ་རྩ་ཆག་སོགས་བཀའ་དྲིན་མཚུངས་ཟླ་མེད་པར་སྩལ་བ་དང༌།
བསྟན་རྒྱས་གླིང༌། ཀུན་བདེ་གླིང༌། ཚེ་ཆོག་གླིང་རྣམས་དང༌། དགའ་ལྡན་ཁྲི་རིན་པོ་ཆེ་སོགས་སུའང་འབུལ་བ་གང་ཟབ་དང༌། གཞན་ཡང་བཀའི་བློན་ཆེན་རྣམས་དང༌།
སྤྱི་ཁྱབ་མཁན་པོ་དང༌། རྩེ་ཤོད་ཀྱི་གསོལ་གཟིམ་མགྲོན་གཉེར་རྣམས་དང༌། ལྷ་ས་བླ་བྲང་གི་ཕྱག་མཛོད་པ་དང༌། གཉེར་ཚང་པ་དང༌། རྩེའི་ཕྱག་མཛོད་པ་དང༌། གཉེར་ཚང་པ་དང༌།
མི་དཔོན་དང༌། རྩྭ་གཉེར་དང༌། ཤིང་གཉེར་སོགས་ལའང་གོ་བབས་དང་བསྟུན་པའི་ཇ་གསར་སྐབས་སུ་གང་བབ་རེ་སྩལ་བ་དང༌། ཁྱད་པར་སྲིད་ཞིའི་མཆོད་སྡོང་མཚུངས་ཟླ་མ་མཆིས་

པ་སྟོན་མཆོག་ཐུབ་པའི་དབང་པོའི་སྐུ་བརྙན་རྣམ་པ་གཉིས་ཀྱི་གཙོས་པའི་རྟེན་གསུམ་ཕལ་ཆེ་བར་ཞལ་གསེར་གསོལ་བ་དང༌། དར་གོས་གྱ་ནོམ་པ་མང་པོའི་སྙན་དར་ཕུལ་བ་དང༌། ཁྱད་པར་ཇོ་ཤཱཀ་རྣམ་གཉིས་ཀྱི་མདུན་སྟོང་མཆོད་ཤིན་ཏུ་རྒྱས་པ་དང༌།
ལྷ་ཁང་གཞན་རྣམས་སུ་མཆོད་འབུལ་གང་ཟབ་རེ་མཛད་པ་དང༌། སྨོན་ལམ་ཆེན་མོའི་སྐབས་ཀྱི་འདུས་ཚོགས་རིན་པོ་ཆེར་མང་ཇ་གཉིས་ཀྱི་བསྙེན་བཀུར་ཞུ་བའི་དོད་དུ་བཟང་ཇ་འཁོར་དྲུག་བདུན་ཅུ་ཐམ་པ་ལྷ་ས་བླ་བྲང་གི་ཕྱག་མཛོད་པར་འབུལ་ལམ་ཞུས་པ་དང༌།
རྩེ་རྣམ་རྒྱལ་གྲྭ་ཚང༌། གླིང་ཁག་གསུམ་གྱི་གྲྭ་ཚང༌། ཚེ་ཆོག་གླིང༌། འབྲས་སྤུངས་འདུས་སྤྱི། དེའི་ནང་གསེས་གླིང་ཁང་ཚན།
སེ་ར་འདུས་སྤྱི། དེའི་ནང་གསེས་ཏྲེ་བོ་ཁང་ཚན། དགའ་ལྡན། རྒྱུད་སྟོད་སྨད། རྨེ་རུ། བཞི་སྡེ་རྣམས་སུ་མང་ཇའི་བསྙེན་བཀུར་ཟབ་པ་དང༌། ནཱ་ལེནྡྲ། ར་བསྟོད་སོགས་ལྷ་ལྡན་དང་ཉེ་བའི་དགོན་པ་རྣམས་སུའང་མང་ཇ་དང༌།
བསྔོ་འབྲེལ་སོགས་འབུལ་ལམ་ཞུ་རྒྱུ་བསྐུར་བར་མཛད་དེ། ཐོག་མར་རྗེ་འདི་ལྷོ་གནས་ཞིག་ལ་ཕེབས་རྩིས་མཛད་རུང༌། ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོས་ཀྱང་མི་རིང་བར་འབྱོན་དགོས་ཚུལ་གྱི་བཀའ་མཆིད་དབྱངས་ཀྱི་རྒྱལ་མོའི་རྒྱུད་མངས་ནས་དྲངས་པ་ལྟ་བུ་ཕེབས་པ་སོགས་ཀྱིས་སྡེ་དགེ་ཆོས་རྒྱལ་ཆེན་པོར་ཡང་སྙན་སྤྲོན་ཕུལ་ཏེ།
རྗེ་འདི་ཧོར་ཟླ་བརྒྱད་པའི་མཇུག་ཏུ་ལྷ་ལྡན་ནས་ཆིབས་ཀྱི་གདོང་བསྒྱུར། ཡར་ལམ་སྙེ་ཐང་སྒྲོལ་མ་དང༌། རོང་བྱམས་ཆེན་རྣམས་ཀྱང་མཇལ། མཆོད་འབུལ་དང༌། མང་ཇའི་བསྙེན་བསྐུར་སོགས་ཞུས་ཏེ་རིམ་གྱིས་གཞིས་རྩེར་ཕེབས།
དེ་སྐབས་པཎ་ཆེན་རིན་པོ་ཆེ་ཆབ་བཞེས་སུ་ཕེབས་ནས་མ་བཞུགས་པར་བརྟེན་བཀྲས་ལྷུན་དུ་རྗེས་སུ་ཕེབས་རྒྱུ་མཛད་དེ། གཞིས་

རྩེར་ཞག་གསུམ་ཙམ་བཞུགས་ནས་ཧོར་ཟླ་དགུ་པའི་ཚེས་བཅོ་ལྔའི་ཉིན་ཨེ་ཝྃ་པའི་བླ་ཁག་ཁང་ཚན་དང་བཅས་པའི་ཕེབས་བསུ་དང༌། ཐབ་བསུ་དང༌། འདུས་ཚོགས་ཀྱི་སེར་སྦྲེང་གི་བཀོད་པ་ལྟ་བས་ཆོག་མི་ཤེས་པ་དང་བཅས་ཏེ།
ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་དུ་ཉེར་འཚེའི་དྲི་མས་མ་གོས་པར་བདེ་བར་ཕེབས་པར་གྱུར་ཏོ། །དེ་ནས་ཀྱང་གཟའ་སྐར་ལེགས་འཛོམ་གྱི་ཉིན་ཨེ་ཝྃ་བླ་བྲང་དུ་གཞུང་དུ་མདོ་སྔགས་བསྟན་པའི་མངའ་བདག་མཁན་རིན་པོ་ཆེ་ལས་ཐོག་པ་བྱམས་པ་དཔལ་ལྡན་བཟང་པོའི་མདུན་དུ།
སྐུ་གསུང་ཐུགས་ཀྱི་རྟེན་དང༌། དར། རས། ལིང༌། སྤུ་ཤུན་གྱི་རིགས་མང་པོ་དང༌། མཆོད་ཆ་དང་ཐབ་ཆ་སོགས་དངོས་ཆས་ཀྱི་རིགས་སྣ་ཚོགས་པ་དང༌།
ལྗོན་འདབ་འཁོར་དྲུག་ཉེར་ལྔ། རྒྱ་དངུལ་འདེགས་སྲང་ལྔ་བཅུ་ཐམ་པ། རྟ་དྲེལ་ལྔ། མཛོ་གཡག་བརྒྱད་བཅས་འབུལ་བར་མཛད་པ་དང༌། བླ་བྲང་ཕུན་ཚོགས་ཁང་གསར་དུ་ལུང་རིག་སྨྲ་བའི་གཙུག་རྒྱན་མཁན་རིན་པོ་ཆེ་ངག་དབང་བློ་གྲོས་བཟང་པོ་པ་དང༌།
ཀླུ་ལྡིངས་བླ་བྲང་དུ་ཞབས་དྲུང་རིན་པོ་ཆེ་དཔལ་ལྡན་ཕུན་ཚོགས་པ་དང༌། ཕན་བདེ་ཁང་གསར་དུ་ཞབས་དྲུང་རིན་པོ་ཆེ་ཀུན་དགའ་བསྟན་པའི་བློ་གྲོས་པ་སྟེ་སོ་སོའི་མདུན་དུའང་སྐུ་གསུང་ཐུགས་ཀྱི་རྟེན་དང༌།
དར་རས་ལིང་སོགས་དང༌། སྤུ་ཤུན་གྱི་རིགས་མང་པོ། མཆོད་ཆ་དང་ཐབ་ཆ་སོགས་དངོས་ཆས་ཀྱི་རིགས་སྣ་ཚོགས་པ་དང༌།
ལྗོན་ཇ་འཁོར་དྲུག་བཅོ་ལྔ་རེ། རྒྱ་དངུལ་འདེགས་སྲང་བཅོ་ལྔ་རེ། རྟ་དྲེལ་གཉིས་རེ། མཛོ་གཡག་ལྔ་རེ་བཅས་ཕུལ་བ་དང༌། ཐར་རྩེ་རང་དུའང་རྣམ་དཀར་མཆོད་ཐེབས་ཀྱི་རྟེན་དུ་འབུལ་བ་ཤིན་ཏུ་སྟོབས་ཆེ་བ་དང༌།
ཨེ་ཝྃ་པའི་ལྷ་ཁང་རྣམས་སུའང་མཆོད་འབུལ་གང་རྒྱས་དང༌། ཁྱད་པར་གཙུག་ལག་ཁང་དུ་མཆོད་པ་ཟབ་པ་དང་བཅས་ཏེ་དགེ་འདུན་འདུས་པ་རྒྱ་མཚོས་བླ་མ་མཆོད་པ་དང༌། ཀུན་རིག་གི་

ཆོ་ག་དང་ཚེ་ཆོག་སོགས་ཉིན་ཉེར་གསུམ་གྱི་བར་འཚོགས་པར་མཛད་པའི་ཐོག་མར་ཉིན་བཅུ་ལ་ཕྱག་འགྱེད་ཇ་གཏང་བར་དགེ་འདུན་བཅོ་ལྔ་རེ་ལ་ལྗོན་ཇ་སྦག་རེ་ཕུལ་བ་དང༌། ཡང་ཉིན་བཅུ་གཉིས་ལ་དངུལ་འགྱེད་བཏང་བར་ཉིན་རེ་བཞིན་གྲྭ་པ་རེ་ལ་དངུལ་ཊམ་ཕྱེད་རེ་ཕུལ་བ་དང༌།
ཡང་ཉིན་གཅིག་ལ་དགེ་སློང་རེ་ལ་ཕྱག་འགྱེད་ཊམ་རེ་ཕུལ་བ་སྟེ། མདོར་ན་ཉིན་ཉེར་གསུམ་གྱི་བར་དུ་བསྙེན་བཀུར་རྒྱས་པར་མཛད་པ་དང༌། གཙུག་ལག་ཁང་དུ་བཟང་གོས་ཀྱི་འཕན་སོགས་སྦྱོར་འཇགས་སྩལ་བ་དང༌།
གཞན་ཡང་དགོན་པའི་དབུ་ཆོས་རྣམས་སུ་འབུལ་བ་དང་ཇ་གསར་གང་ཟབ། ཁང་ཚན་བཅུ་གཅིག་པོ་སོ་སོར་རང་རང་གི་ཐོབ་ཁུངས་དང་ཁང་ཚན་ཆེ་ཆུང་ལ་གཞིག་པའི་ཇ་གསར་དང་གཏན་བཞག་གང་ཟབ་རེ་དང༌།
བླ་ཁག་སོ་སོའི་ཕྱག་གཉེར་ལས་ཚན་གྱི་རིགས་དང༌། ཐར་རྩེ་རང་གི་ལས་ཚན་དང༌། བན་ཚང་དང༌། ལྟོ་ཟན་གྱི་རིགས་དང༌། ངོར་པའི་ཆོས་གཞིས་ཀྱི་མི་སེར་སོགས་ལའང་ཇ་གསར་དང་གནང་སྦྱིན་སོགས་སྐབས་སུ་གང་བབ་རེ་དང༌།
རྒྱལ་རྩེ་དཔལ་འཁོར་ཆོས་སྡེ། དེའི་ནང་ཚན་གུར་པ་གྲྭ་ཚང༌། ཞྭ་ལུ་ཆོས་སྡེ། སྲད་རྒྱུད་པ། སྲད་དགོན་པ་ཁྲ་མོ་རྣམས་སུ་མང་ཇའི་བསྙེན་བཀུར་སོགས་མཛད་དོ།
།སྡེ་དགེ་ཆོས་རྒྱལ་ཆེན་པོའང་རིས་སུ་མེད་པའི་དགོན་ཁག་སོ་སོར་བསྙེན་བཀུར་རྒྱ་ཆེར་སྩོལ་བཞིན་པའི་སྒོ་ནས་ཧོར་ཟླ་བཅུ་པའི་ནང་སྔ་ཕྱིའི་ཕེབས་བསུ་དང་སེར་སྦྲེང་གི་ཚོགས་དང་བཅས་ཏེ་ཨེ་ཝྃ་དུ་ཕེབས།
བླ་ཁག་སོ་སོར་འབུལ་བ་དང༌། རྟེན་གསུམ་རིགས་ལ་མཆོད་འབུལ་དང༌། འདུས་ཚོགས་སུ་མང་འགྱེད་ཀྱི་བསྙེན་བཀུར་སོགས་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལ་ཅོ་འདྲི་བ་བཞིན་མཛད།
རྗེ་འདི་ལས་ནཱ་རོ་མཁའ་སྤྱོད་མའི་ཁྲིད་དང༌། ཀྱེ་རྡོར་རྒྱུ་ལམ་གྱི་དབང་ལ་སོགས་པའི་བཀའ་ཆོས་འགའ་ཞིག་གསན་ཏེ་ཧོར་ཟླ་བཅུ་གཅིག་པའི་ནང་ས་སྐྱར་ཕེབས། རྗེ་འདིའང་ཟླ་བ་དེའི་མཇུག་ཏུ་ས་ལ་གནས་པའི་འོག་མིན་ཆེན་པོ་དཔལ་ལྡན་ས་སྐྱར་ཕེབས་ཏེ།
ཁྲི་ཆེན་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོའི་གསེར་ཞལ་རིན་པོ་ཆེ་

མཇལ་བ་དང་ཆབས་ཅིག་ས་སྐྱ་གཞུང་གི་འབུལ་བར། མཎྜལ་སྐུ་གསུང་ཐུགས་རྟེན། དར། རས། ལིང༌། གོས་ཆེན་གྱི་རིགས་དང༌། སྤུ་ཤུན་གྱི་རིགས་མང་པོ། མཆོད་ཆ་དང་གོས་ཆས་དང་ཐབ་ཆ་སོགས་དངོས་ཆས་ཀྱི་རིགས་སྣ་ཚོགས།
རྒྱ་དངུལ་འདེགས་སྲང་བརྒྱ་ཐམ་པ། ལྗོན་ཇ་འཁོར་དྲུག་ལྔ་བཅུ། རྟ་དྲེལ་བཞི་བཅས་ཕུལ་བ་དང༌། ཁྲི་ཆེན་རིན་པོ་ཆེ་སྐུ་སྒེར་གྱི་འབུལ་བར། དར། རས། ལིང་ལ་སོགས་པའི་ཚན་གྲངས་དང༌། ལྗོན་ཇ་འཁོར་ལྔ།
ཆིབས་པ་གཅིག་བཅས་ཕུལ་བ་དང༌། སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་པ་དང༌། མཁྱེན་བརྩེ་ནུས་པའི་དབང་ཕྱུག་མགོན་པོ་དངོས་གྲུབ་དཔལ་འབར་བ་དང༌། མདོ་སྔགས་བསྟན་པའི་མངའ་བདག་འཇམ་མགོན་ཀུན་དགའ་རྒྱལ་མཚན་པ་དང༌།
མཁས་གྲུབ་རྒྱ་མཚོའི་གཙུག་རྒྱན་རྗེ་བཙུན་འཆི་མེད་བསྟན་པའི་ཉི་མ་བཅས་ཀྱི་སྐུ་སྒེར་སོ་སོར་ཡང༌། དར། རས། ལིང་ལ་སོགས་པའི་ཚན་གྲངས་དང༌།
ལྗོན་ཇ་འཁོར་དྲུག་གསུམ་རེ། ཆིབས་པ་རེ་རེ་བཅས་དང༌། གདུང་སྲས་འཇམ་མགོན་རྡོ་རྗེ་རིན་ཆེན་པ་དང༌། ངག་དབང་བཀྲ་ཤིས་རིན་ཆེན་པ་གཉིས་ཀྱི་སྐུ་སྒེར་སོ་སོར་ཡང་ལྗོན་ཇ་འཁོར་དྲུག་གསུམ་རེ་དང་ཚན་གྲངས་ཁ་ཤས།
གཞན་ཡང་བཀྲ་ཤིས་བརྩེགས་སུ་བཞུགས་པའི་རྗེ་བཙུན་མ། ཞབས་བརྟན་ལྷ་ཁང་དུ་བཞུགས་པའི་རྗེ་བཙུན་མ། བཙུན་མོ་ཕོ་བྲང་གི་རྗེ་བཙུན་མ་གཉིས་དང༌། བདེ་མཆོག་རྗེ་བཙུན་མ། ཁྲོ་ཁང་རྗེ་བཙུན་མ་བཅས་དང༌།
ལྷ་ཁང་མཁན་རིན་པོ་ཆེ་བཅས་སུ་སོ་སོར་ཚན་གྲངས་ཁ་ཤས་དང༌། ལྗོན་ཇ་འཁོར་དྲུག་རེ་རེ། ས་སྐྱ་ཞབས་པད་པར་ལྗོན་འདབ་འཁོར་དྲུག་གསུམ་དང༌། རྟ་གཅིག །གཞན་ཡང་གསོལ་གཟིམ་དང༌།
མགྲོན་གཉེར་དང༌། དྲུང་ཡིག་དང༌། ལྡེ་ཕྱུང་བ་དང༌། རྩྭ་གཉེར་དང༌། ཤིང་གཉེར་སོགས་ལའང་འདྲིས་ཟབ་དང་བསྟུན་པའི་ཇ་གསར་སྐབས་སུ་གང་བབ་རེ་དང༌། ཁྱད་པར་ཕྱོགས་དེའི་རྟེན་གསུམ་ངོ་མཚར་

ཅན་རྣམས་ཀྱི་དྲུང་དུ་མཆོད་འབུལ་དང་གསེར་གསོལ་དང༌། དར་གོས་གྱ་ནོམ་པ་མང་པོའི་སྙན་དར་འབུལ་བ་དང༌། སྤྲུལ་པའི་ལྷ་ཁང་ཆེན་མོར་དགེ་འདུན་འདུས་པ་རྒྱ་མཚོར་མང་ཇ་གཉིས་ཀྱི་སྟེང་ཕྱག་འགྱེད་ཟབ་པར་ཕུལ་བ་དང༌།
འཇམ་མགོན་ཁྲི་ཆེན་རིན་པོ་ཆེས་བཀའ་ཆོས་འགའ་ཞིག་དགོས་ཚུལ་ཕེབས་པ་རྣམས་ཀྱང་ཐུགས་བཞེད་བཞིན་ཕུལ་ཏེ་ཨེ་ཝྃ་དུ་ཕེབས། དེ་རྗེས་ཧོར་ཟླ་བཅུ་གཉིས་པའི་མཇུག་ཏུ་ཆོས་གྲྭ་ཆེན་པོ་བཀྲ་ཤིས་ལྷུན་པོར་ཕེབས་ཏེ།
པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མའི་མཚན་དཔེའི་དཀྱིལ་འཁོར་མཇལ་བ་དང་ལྷན་ཅིག །མཎྜལ་སྐུ་གསུང་ཐུགས་རྟེན་གསོལ་ཇ་བཞེས་འབྲས་ཀྱི་དོད་དངུལ་ཊམ་སྲང་བརྒྱད་དང༌།
དར། རས། ལིང༌། གོས་ཆེན་གྱི་རིགས་དང༌། སྤུ་ཤུན་གྱི་རིགས་དང༌། མཆོད་ཆའི་རིགས་ལ་སོགས་པ་དང༌། རྒྱ་དངུལ་འདེགས་སྲང་ལྔ་བཅུ་ཐམ་པ། ལྗོན་ཇ་འཁོར་དྲུག་སུམ་ཅུ་སོ་ལྔ།
རྟ་དྲེལ་ལྔ་བཅས་ཕུལ་བ་དང༌། ཞབས་པད་མདུན་དུའང་ཚན་གྲངས་ཁ་ཤས་དང༌། ལྗོན་ཇ་འཁོར་དྲུག་ལྔ། རྟ་གཅིག་བཅས་དང༌། གཞན་ཡང་རྩེའི་གསོལ་གཟིམ་མགྲོན་གཉེར་ཕྱག་མཛོད་སོགས་སུའང་འདྲིས་ཟབ་དང་བསྟུན་པའི་ཇ་གསར་གང་འཚམ་རེ་དང༌།
ཁྱད་པར་དགོན་དེའི་རྟེན་གསུམ་ཡོངས་ལ་མཆོད་འབུལ་དང༌། འདུས་ཚོགས་སྤྱིར་མང་ཇའི་བསྙེན་བཀུར་དང༌། དེའི་ནང་གསེས་རྒྱ་ཁང་ཚན་པར་མང་ཇ་དང་ཇ་གསར་སོགས་ཟབ་པར་མཛད་དེ་ཨེ་ཝྃ་དུ་ཕེབས།
མདོར་ན་སྔ་ན་མེད་པའི་གཏོང་ཕོད་ཀྱི་གྲུ་ཆར་གཤིན་པོས་ཚོགས་གཉིས་ཀྱི་སྙེ་མ་དགུང་ལ་རེག་པར་མཛད་པ་ཡིན་ནོ། །བརྟན་ཞིང་སྲ་བའི་རྒྱས་བཏབ་པའི། །ལྷུན་པོ་དག་ཀྱང་ཐ་མར་འཇིག
།དངོས་ཀུན་མི་རྟག་ཆོས་ཉིད་ཅན། །འདི་ལ་ཕྱིར་བཅོས་སུ་ཡིས་ཤེས། །དེ་བས་སྒྱུ་མའི་ལོངས་སྤྱོད་ཀྱིས། །བསོད་ནམས་གཏེར་ཆེན་བསྒྲུབ་བྱ་ཞེས། །ཀུན་གྱི་བློ་ཡི་བསྒོ་སྐལ་ནི། །

གང་འདི་གཅིག་པུས་ཐོབ་པ་བཞིན། །སྣ་ཚོགས་ནོར་གྱི་འདུ་བྱེད་ཀྱིས། །རྟེན་གསུམ་རྡུལ་སྙེད་བསྒྲུབས་བགྱིས་ཀྱང༌། །གཞར་ཡང་འཛད་པར་མ་གྱུར་པའི། །སྲིད་འདིའི་འབྱོར་པ་ཤིན་ཏུ་མང༌། །ཁྱད་པར་སྲིད་པའི་ལོངས་སྤྱོད་ཀྱིས།
།ཞི་བདེ་འགུགས་པའི་བྱ་མ་རྟ། །ཆེད་དུ་མངགས་པའི་རིག་སྔགས་འདིས། །ཀུན་ཀྱང་བསོད་ནམས་དཔལ་ལ་སྦྱར། །གང་དེའི་འབྱོར་པའི་ཁྱད་པར་གྱི། །མི་ཟད་ནམ་མཁའ་མཛོད་ཀྱི་སྒོ།
།རུ་བཞིའི་ལྗོངས་སུ་ཕྱེ་བ་ནི། །གདེངས་ཅན་གཙུག་གི་ནོར་བུ་བཞིན། །ཤིན་ཏུ་གཏོང་བའི་སྦྱིན་པས་ཀྱང༌། །ཚིམ་མེད་བདག་ཉིད་ཆེ་འདི་མཚར། །འོན་ཏེ་དབྱར་གྱི་དཔལ་མོ་ཡིས། །ཕན་པ་སྟེར་ལ་ངོམས་མ་གྱུར།
།གང་ཕྱིར་མཆོག་གི་ཞབས་སྐྱེས་རྡུལ། །ཡུལ་དབུས་སྨན་ལྗོངས་ལ་བཀོད་པས། །སྐལ་བཟང་དགའ་བའི་དགའ་སྟོན་དང༌། །དད་དང་དཔལ་འབྱོར་ལྷན་ཅིག་འཕེལ། །རབ་འབྱམས་མཆོད་པའི་སྤྲིན་ཆེན་གྱིས། །ཕྱོགས་ཀུན་དོག་པོར་འགེངས་པ་འདིས།
།ཀུན་བཟང་རྣམ་པར་འཕྲུལ་པ་ལ། །འགྲོ་འདིའི་གུད་པ་ལྷོད་ཀྱིས་དོགས།། །།གསུམ་པ་སླར་ཡང་མདོ་ཁམས་སུ་བྱོན་ནས་བསྟན་འགྲོའི་དོན་ཇི་ལྟར་མཛད་པའི་ཚུལ་ནི། དེའང་འདི་ལྟར་རྗེས་སུ་ཐོས་ཏེ།
སྡེ་དགེ་ཆོས་རྒྱལ་ཆེན་པོར་རྗེ་འདིས་སྐུ་ན་མཐོ་བ་སོགས་ཀྱིས་སླར་མདོ་ཁམས་སུ་འབྱོན་མི་དགོས་པའི་དགོངས་ཁྲོལ་ཡར་ལམ་བྱང་ཐང་ནས་བཟུང་སྟེ་ཞུ་བར་མཛད་པར། ཧ་ལམ་དགོངས་ཁྲོལ་ཡོང་རྩིས་ལྟ་བུ་ཡིན་པ་ལ།
ཆོས་རྒྱལ་ཆེན་པོ་ས་སྐྱར་ཕེབས་སྐབས་ད་དུང་ལན་ཅིག་མདོ་ཁམས་སུ་མ་བྱོན་པའི་ཐབས་མེད་ཚུལ་གྱི་བཀའ་ནན་ཕེབས་པར། ཡང་བསྐྱར་དགོངས་ཁྲོལ་ཞུ་བར་མཛད་ནའང་དགོངས་པ་ཁྲོལ་བ་ཞིག་གཏན་ནས་མ་བྱུང་བར་བརྟེན་ལན་ཅིག་མདོ་ཁམས་སུ་ཆིབས་ཀྱི་གདོང་བསྒྱུར་བར་ཐག་བཅད།
སྡེ་དགེའི་ཆོས་རྒྱལ་ཆེན་པོ་ཧོར་ཟླ་བཅུ་གཉིས་པའི་ནང་ས་སྐྱ་ནས་ངོར་དུ་ཕེབས། དེར་

ཞག་བཅུ་སྐོར་ཙམ་བཞུགས་ནས་ལྷ་ལྡན་དུ་སྔོན་ནས་ཕེབས། རྗེ་འདི་ཆུ་སྦྲུལ་ཧོར་ཟླ་དང་པོའི་མཇུག་ཏུ་ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེས་བང་མི་ཆེད་གཏོང་གི་བཀའ་ནན་གོང་ཆེ་ཕེབས་པ་ལ་བརྟེན་ས་སྐྱར་ཕེབས།
འཇམ་མགོན་ཁྲི་ཆེན་རིན་པོ་ཆེ་དང༌། དེ་སྲས་བཀྲ་ཤིས་རིན་ཆེན་བཅས་སུ་གསང་འདུས་འཇམ་རྡོར་གྱི་དབང་དང༌། གཤེད་དམར་ལྷ་ལྔའི་སྨིན་བྱེད་ཀྱི་དབང་དང་གྲོལ་བྱེད་སྤྲོས་མེད་ཀྱི་ཁྲིད་ལ་སོགས་པའི་བཀའ་ཆོས་རྣམས་ཐུགས་བཞེད་བཞིན་ཕུལ།
གསང་འདུས་འཇམ་རྡོར་གྱི་དབང་སྩལ་བའི་ཉིན་ཁྲི་ཆེན་རིན་པོ་ཆེས་རྗེ་འདི་གསང་བ་འདུས་པ་འཇམ་པའི་རྡོ་རྗེར་དངོས་སུ་གཟིགས། དེ་ནུབ་ཁྲི་ཆེན་རིན་པོ་ཆེས་དམ་རྫས་སྟོང་རྡོ་དང༌།
ཁྲི་རྡོ་མང་པོ་རྗེ་འདི་ལ་ཕུལ་ཞིང་ཐུགས་དགྱེས་ཚོར་དང་བསྔགས་བརྗོད་མཐའ་ཡས་པ་མཛད་ཅེས་གྲགས། འཇམ་མགོན་དངོས་གྲུབ་དཔལ་འབར་ནས་ཀྱང་ཚེ་དབང་སོགས་རྐྱེན་སེལ་འགའ་ཞིག་དགོས་ཚུལ་ཕེབས་པ་བཞིན་འབུལ་བར་མཛད།
ཚུར་ཡང་སྐུ་ངོ་རྣམས་ལས་གོང་དུ་ཐོས་པ་མཛད་པའི་སྐབས་སུ་བཤད་པ་ལྟར་གྱི་བཀའ་ཆོས་ཅི་རིགས་པས་གསན་ཏེ་ཨེ་ཝྃ་དུ་ཕེབས། མདོ་ཁམས་སུ་ཕེབས་རྒྱུའི་སྟ་གོན་སོགས་སྐབས་སུ་བབ་པའི་ཐུགས་བྲེལ་རྣམས་རིམ་གྱིས་བཅད།
ཧོར་ཟླ་བཞི་པའི་མཇུག་མདོ་ཁམས་སུ་ཕེབས་ཉེའི་སྐབས་ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེས་ས་སྐྱར་ལན་ཅིག་མ་བྱོན་ཐབས་མེད་ཡིན་ཚུལ་གྱི་བཀའ་ནན་ཕེབས་པར་བརྟེན།
ངོར་ནས་ས་སྐྱ་བར་ཞག་གཅིག་མཛད་དེ་ཕེབས། ས་སྐྱར་ཉིན་ཞག་ལྔ་བཞུགས། དེའི་བར་ལ་འཇམ་མགོན་ཁྲི་ཆེན་རིན་པོ་ཆེས་རྒྱུན་དུ་ཉམས་བཞེས་བསྐྱངས་པའི་ཐུགས་དམ་གྱི་ལྷ་གང་ཡོད་ཀྱི་དབང་དང་རྗེས་གནང་རྣམས་ཐུགས་བཞེད་བཞིན་ཕུལ།
ས་སྐྱ་ནས་ངོར་བར་ཞག་གཅིག་མཛད་དེ་ཕེབས། དེ་ནས་དགུང་གྲངས་

ང་བརྒྱད་པ་རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོའི་ཧོར་ཟླ་བཞི་པའི་དམར་ཕྱོགས་ཀྱི་རྫོགས་པ་གསུམ་པའི་ཉིན་སྤྱི་དང་བྱེ་བྲག་གི་ཆིབས་སྐྱེལ་གྱི་ཚོགས་དང་བཅས་ཏེ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་ནས་ཆིབས་བཏེག
།མར་ལམ་བྱང་བརྒྱུད་ཀྱིས་ཕེབས་ཏེ་ཧོར་ཟླ་ལྔ་པའི་མཇུག་ཏུ་བཀྲ་ཤིས་དབུ་མ་ཐང་དུ་ཕེབས། །དེ་ནས་མཆོད་ཡོན་ལྷན་རྒྱས་པའི་སྒོ་ནས་ཆིབས་ཀྱི་གདོང་བསྒྱུར།
མདོ་ཁམས་སྡེ་དགེའི་རྒྱལ་ཁབ་ནས་སྔ་ཕྱིར་ཕེབས་བསུའི་ཚོགས་ཉི་ཟེར་གྱི་རྡུལ་ལྟར་ལྷགས་པ་རྣམས་དང་ལྷན་ཅིག་རིམ་གྱིས་བྱོན། ཧོར་ཟླ་བརྒྱད་པའི་ཚེས་བཅོ་ལྔའི་ཉིན་དགོན་པའི་སེར་སྦྲེང་ལ་སོགས་པ་ཕེབས་བསུའི་བཀོད་པ་ལྟ་བས་ཆོག་མི་ཤེས་པ་ས་དང་ནམ་མཁའི་ཁ་དོག་ཀྱང་བསྒྱུར་བསྙམ་བྱེད་པ་དང་བཅས་ཏེ།
དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ཆེན་པོར་ཉེར་འཚེའི་དྲི་མ་མེད་པར་མཆོད་ཡོན་ཐམས་ཅད་བདེ་བར་ཕེབས་པར་གྱུར་ཏོ།
།དེ་ནས་བཟུང་སྟེ་དགུང་གྲངས་རེ་གཉིས་པ་མེ་བྱ་ལོའི་བར་ལོ་བཞི་མདོ་ཁམས་སུ་བཞུགས། ཉེ་སྐོར་གྱི་སྦྱིན་བདག་དད་པ་ཅན་རྣམས་ཀྱིས་གདན་དྲངས་པའི་ངོར་ལན་ཁ་ཤས་ཕེབས་པ་མ་གཏོགས་གཞན་ཕྱོགས་གང་དུའང་མ་ཕེབས།
ལོ་རེ་བཞིན་དྲུག་འདུའི་དབུ་བཞུགས་ཀྱང་རྟག་པར་མཛད། རྒྱུན་དུ་ཆོས་རྒྱལ་མཆོག་གི་ཐུགས་བཞེད་ལྟར་གྱི་དབང་ཁྲུས་རིགས་འབུལ་བ་དང༌། རྒྱལ་ཁབ་ཆེན་པོ་དེར་འཕྲལ་ཡུན་ཀུན་ཏུ་བདེ་སྐྱིད་རྒྱ་ཆེར་འབྱུང་བའི་སླད་དུ་སྐུ་རིམ་གསར་འཕར་གྱི་རིགས་མང་པོ་བསྒྲུབ་པ་དང༌།
ཁྱད་པར་ཆོས་རྒྱལ་མཆོག་གིས་སླར་ཡང་གསོལ་བ་བཏབ་པ་བཞིན་དུ། གྲུབ་ཆེན་བིརྺ་པའི་ཐུགས་བཅུད་ཐུན་མོང་མ་ཡིན་པ་གསུང་ངག་རིན་པོ་ཆེ་ལམ་འབྲས་སློབ་བཤད་དུ་གྲགས་པའི་སྨིན་གྲོལ་ཡོངས་སུ་རྫོགས་པ་ཤིན་ཏུ་རྒྱས་པ་ཚར་གཅིག་དང༌།
ནཱ་རོ་མཁའ་སྤྱོད་མའི་སྨིན་གྲོལ་ཡོངས་སུ་རྫོགས་པ་དང༌།
གཞན་ཡང་ས་སྐྱ་པའི་གསེར་ཆོས་ཀྱི་སྐོར་དང༌།

མགོན་པོ་ཆེ་ཆུང་གི་སྐོར་ལ་སོགས་པ་དང༌། དོན་དུ་གཉེར་བའི་གདུལ་བྱ་གཞན་དག་གི་ངོར་ཡང་སོ་སོར་ཐར་པ་དང༌། བྱང་ཆུབ་སེམས་དཔའ་དང༌། ཁྱད་པར་གསང་སྔགས་རྡོ་རྗེ་ཐེག་པའི་སྤྱི་བཀའི་སྐོར་དང༌། བྱེ་བྲག་རྒྱུད་སྡེ་སོ་སོའི་སྨིན་བྱེད་ཀྱི་དབང་བསྐུར་བ་དང༌།
རྗེས་སུ་གནང་བ་དང༌། གྲོལ་བྱེད་ཀྱི་ཁྲིད་དང༌། རྒྱབ་རྟེན་གྱི་ལུང་ལ་སོགས་པ་མདོར་ན་ཆོས་ཀྱི་འཁོར་ལོ་བར་མ་ཆད་པར་བསྐོར་ཏེ་གདུལ་བྱ་མཐའ་དག་རྣམ་པར་གྲོལ་བའི་འབྱོར་པ་དང་ལྡན་པར་མཛད་པ་དང༌།
ཕྱོགས་དེར་ས་དགོན་ཇི་སྙེད་ཅིག་མཆིས་པ་རྣམས་ཀྱི་གཙོས་གྲུབ་མཐའ་རིས་མེད་པའི་ཆོས་སྡེ་རྣམས་སུ་མོ་ཁྲིམས་དང་ཆང་ཁྲིམས་ཤིན་ཏུ་དམ་པར་བསྡམས་པས་མཚོན་དགེ་འདུན་གྱི་སྒྲིག་ལམ་ལྷོད་པ་རྣམས་གསར་དུ་བསྡམས་པ་དང༌།
གྲྭ་གྲངས་ཉུང་བ་རྣམས་མང་པོར་བསྒྱུར་བ་དང༌། ཆོས་རྒྱལ་ཆེན་པོ་དང་བཀའ་མོལ་མཛད་དེ། ཟེ་ཆེན་དགོན་ནས་མ་ཧཱ་པཎྜི་ཏ་འཇམ་དཔལ་དགྱེས་པའི་བློ་གྲོས་དང༌།
དཔལ་ས་སྐྱ་ནས་དགའ་ལྡན་དཔོན་སློབ་རིན་པོ་ཆེ་ལུང་དང་རིག་པར་སྨྲ་བ་བྱམས་པ་སྨོན་ལམ་གྲགས་པ་དག་ཆོས་གྲྭ་ཆེན་པོ་ལྷུན་གྲུབ་སྟེང་དུ་གདན་དྲངས་ཏེ་ཕྱི་ནང་གི་རིག་པའི་གནས་ཡན་ལག་དང་བཅས་པའི་བཤད་གྲྭ་བཙུགས་པ་དང༌།
མཁན་ཆེན་ངག་དབང་ཆོས་གྲགས་ཀྱིས་མཛད་པའི་སྡོམ་པ་གསུམ་གྱི་རབ་ཏུ་དབྱེ་བའི་སྤྱི་དོན་དང༌། འགྲེལ་པ་སོགས་སྤར་དུ་བཞེངས་པས་མཚོན།
མདོར་ན་ཡོན་མཆོད་གཉིས་ཀས་སངས་རྒྱས་ཀྱི་བསྟན་པ་ནི་དེ་བཞིན་གཤེགས་པ་བཞུགས་པའི་དུས་ལ་འགྲན་པ་བཞིན་རྒྱས་པར་མཛད་པ་ཡིན་ནོ། །གཞན་ཡང་ཡུལ་ཕྱོགས་དེ་ཉིད་ཀྱི་ནད་རིམས་ལ་སོགས་པའི་མི་འདོད་པའི་རྐྱེན་ངན་པ་ཐམས་ཅད་ཞི་བ་དང༌།
དཔལ་དང་འབྱོར་པ་མཐའ་དག་རྒྱས་པར་བྱ་བ་དང༌། ཕུན་སུམ་ཚོགས་རྒུ་ཐམས་ཅད་དབང་དུ་བསྡུ་བ་དང༌། མི་དང་མི་མ་ཡིན་གྱི་ཉེར་འཚེ་མཐའ་དག་རྒྱང་རིང་

དུ་བསྐྲད་པ་ལ་སོགས་པ་ཞི་རྒྱས་དབང་དྲག་དང་རྗེས་སུ་འབྲེལ་བའི་སྒོ་ནས་ཕྱོགས་དེའི་བདེ་སྐྱིད་དགུང་ལ་རེག་པར་མཛད་པ་ཡིན་ལ། འདི་སྐབས་བདག་ཅག་གི་དཔལ་ལྡན་བླ་མ་དམ་པ་མཁས་བཙུན་གྲུབ་པའི་ཁྱུ་མཆོག་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་པའང་བོད་ནས་ཕེབས་ཏེ་སྐུ་རྩར་བཅར་བཞུགས་ཀྱི་ངོས་གསུང་གི་བདུད་རྩི་མཐའ་ཡས་པ་བཞེས་པ་སོགས་ཐུགས་སྲས་ཀྱི་དྭང་མར་གྱུར་པ་ཡིན་ནོ།
།ཀུན་གྱི་བྲན་བཞིན་འགྲོ་དོན་ལ།
།བརྩོན་པས་རང་བདེ་ཐོབ་པ་རྣམས། །རྟག་ཏུ་གཞན་ལ་ཕན་པའི་ལས། །རང་གི་སྲོག་བཞིན་འདོར་མི་བྱེད། །ཀུན་ལ་སྙོམས་པའི་ཉི་འོད་ཀྱིས། །པདྨོ་ལྷག་པར་དགའ་བྱེད་ལྟར། །ཐུགས་རྗེར་ཉེ་རིང་མ་མཆིས་ཀྱང༌།
།སྐལ་པར་ལྡན་རྣམས་རྗེས་སུ་འཛིན། །སྨོན་ལམ་གཡབ་མོས་བོས་པ་ཡི། །ལུས་ཅན་ཐར་པར་བཀྲི་བའི་སླད། །བརྩོན་འགྲུས་ཤིང་རྟ་ལ་འཛེགས་ཏེ། །བོད་ཆེན་ལྗོངས་སུ་གཤེགས་པར་གྱུར།
།ངན་པར་སྤྱད་རྣམས་གཡང་ས་ལས། །བསྒྲལ་ནས་ཡང་དག་ལམ་བཟང་ལ། །སྦྱར་མཛད་རྣམ་ཐར་དཔག་དཀའ་བ། །རྒྱལ་བ་རྣམས་དང་ཁྱད་པར་གང༌། །སྲིད་ཞི་ཇི་བཞིན་གཟིགས་པའི་ཉིས། །བདེ་ཆེན་ཡེ་ཤེས་ཆེར་བསྐྱེད་དེ།
།སྡུག་ཀུན་དྲུང་ཕྱུང་བདུད་དཔུང་བཏུལ། །མགོན་པོས་ཆོས་འཁོར་ཡོངས་རྫོགས་བསྐོར། །ཐུབ་བསྟན་དབྱར་གྱི་མཚོ་བཞིན་དུ། །སྤེལ་བའི་དགེ་མཚན་ཕུང་པོ་འདིས། །སྔོན་བྱོན་མཁན་སློབ་ཆོས་གསུམ་གྱི།
།གྲགས་པའང་ཉམས་པར་བྱས་ཀྱིས་དོགས། །ཁྱོད་ཀྱི་ཕྲིན་ལས་ཟླ་འོད་ཀྱིས། །ཕུན་ཚོགས་ཆུ་གཏེར་འཕེལ་བགྱིད་པའི། །སྔོན་མེད་ངོ་མཚར་བལྟ་བའི་སླད། །ཉི་ཟླ་སྐར་ཚོགས་ལྷགས་པར་ངེས།།
།།གསུམ་པ་སླར་ཡང་རང་གནས་གདན་ས་ཆེན་པོར་ཞབས་བཀོད་དེ་བསྟན་འགྲོའི་དོན་ཇི་ལྟར་མཛད་པའི་ཚུལ་ལ་གཉིས་ཏེ། ཐོག་མར་གཏོང་བ་ཆེན་པོའི་སྒོ་འཕར་ཡངས་པོར་ཕྱེས་ཏེ་བསོད་ནམས་ཀྱི་

ཚོགས་འདུ་མཛད་པ་སྔོན་དུ་འགྲོ་བའི་ཟབ་པ་དང་རྒྱ་ཆེ་བའི་ཆོས་འཁོར་ཇི་ལྟར་བསྐོར་བའི་ཚུལ་དང༌། བྱང་ཕྱོགས་བོད་ཀྱི་རྒྱལ་པོ་གཞུང་ས་དགའ་ལྡན་ཕོ་བྲང་པ་ཆེན་པོས་ཆེན་པོར་འོས་པའི་མཚན་དང་ཡོ་བྱད་ཀྱིས་ཆེན་པོའི་གོ་སར་མངའ་གསོལ་ནས་རྣམ་དཀར་གྱི་ཕྲིན་ལས་ཇི་ལྟར་མཛད་པའི་ཚུལ་ལོ།
།དེའི་དང་པོ་ནི་འདི་ལྟར་རྗེས་སུ་ཐོས་ཏེ། རྗེ་འདི་མཁྱེན་བརྩེ་ནུས་གསུམ་གྱི་ཡོན་ཏན་མཚུངས་ཟླ་མ་མཆིས་པར་བརྟེན་ཟང་ཟིང་གི་ལོངས་སྤྱོད་དབྱར་མཚོ་བཞིན་འཕེལ་བར་གྱུར་མོད།
ཇི་སྐད་དུ། དབུ་མ་བཤེས་པའི་སྤྲིང་ཡིག་ལས། ལོངས་སྤྱོད་གཡོ་བ་སྙིང་པོ་མེད་མཁྱེན་ནས། །དགེ་སློང་བྲམ་ཟེ་བཀྲེན་དང་བཤེས་རྣམས་ལ།
།སྦྱིན་པ་ཚུལ་བཞིན་སྩལ་བགྱི་ཕ་རོལ་ཏུ། །སྦྱིན་ལས་གཞན་པའི་གཉེན་མཆོག་མ་མཆིས་སོ། །ཞེས་གསུངས་པ་ལྟར་སྙིང་པོ་མེད་པའི་ནོར་རྫས་རྣམས་ལས་སྙིང་པོ་དམ་པ་ལེན་པའི་ཕྱིར་དུ་དབུས་གཙང་དག་པའི་ཞིང་དུ་བསྙེན་བཀུར་སྟོབ་པ་དང༌།
རྗེ་རང་ཡང་སྐུ་ཚེའི་སྨད་དུ་འདུ་འཛི་དང་རྣམ་གཡེང་སྤངས་ཏེ་བཤད་སྒྲུབ་ལ་བརྩོན་པ་ལྷུར་བཞེས་པའི་སླད་དུ་ཆོས་རྒྱལ་ཆེན་པོར་དགོངས་ཁྲོལ་ཡང་ཡང་ཞུ་བར་མཛད་པར་རིམ་གྱིས་མེ་བྱ་ལོར་བོད་དུ་འབྱོན་ཆོག་པའི་དགོངས་ཁྲོལ་བྱུང་བར་བརྟེན།
དེ་སྐོར་གྱི་ཉེར་བསྡོགས་རྣམས་བརྩམས་པ་དང༌། དོན་གཉེར་སོ་སོའི་ཆོས་ཀྱི་འཕྲོ་རྣམས་ཀྱང་རྫོགས་པར་མཛད་པ་དང༌།
ཉེ་སྐོར་གྱི་དགོན་ཁག་སོ་སོར་མང་ཇ་དང་འགྱེད་ཆས་གཏན་གཞག་སོགས་གྱ་ནོམ་པ་དང༌། ཁྱད་པར་ལྷུན་གྲུབ་སྟེང་གི་ཆོས་གྲྭ་ཆེན་པོར་དགེ་འདུན་བདུན་བརྒྱ་ཙམ་བཞུགས་པ་ཐམས་ཅད་ཀྱིས་ཀུན་རིག་གི་ཆོ་ག་ཉིན་བཞི་ལྔ་ཙམ་ཚོགས་པར་ཉིན་རེ་བཞིན་དགེ་འདུན་བརྒྱད་རེ་ལ་ཕྱག་འགྱེད་ལྗོན་ཇ་སྦག་རེ་དང༌།
བཅུ་རེ་ལ་ལྗོན་ཇ་སྦག་རེ་སྤེལ་མར་མཛད་པ་དང་ལྷན་ཅིག་ལྷུན་གྲུབ་སྟེང་གི་གཙུག་ལག་ཁང་དུ་གོས་ཆེན་བཟང་བསྒྲིགས་ཀྱི་ཕྱེ་ཕུར་ཆ་དང༌།

གོས་ཡུག་གི་འཕན་བཅས་སྦྱོར་འཇགས་མཛད་པ་དང༌། ཕན་བདེ་ཀུན་ཁྱབ་གླིང་གི་བླ་བྲང་རང་དུའང༌། ཆོས་རྒྱལ་མཆོག་གི་དབུའི་མཆོད་གནས་རིམ་བྱོན་གྱི་ཉེར་མཁོའི་སྦྱོར་འཇགས་སུ། གསེར་ཟངས་ལས་གྲུབ་པའི་བཅུ་གཅིག་ཞལ་རྒྱབ་ཡོལ་དང་བཅས་པར་ཁྲུ་ཕྱེད་དོ་ཙམ་ཡོད་པ་ཞིག་དང༌།
གཞན་ཡང་མཁར་རག་དང་སྨན་འདམ་ལས་གྲུབ་པའི་སྐུ་འདྲ་ཁ་ཤས། སྟོན་པ་གཙོ་བོར་བཞུགས་པའི་ཉེ་སྲས་བརྒྱད་ཀྱི་ཞལ་ཐང་གྲས་འགྲིག་དགུ།
འཇམ་དབྱངས་སྟོང་སྐུའི་གསེར་ཐང་གྲས་འགྲིག་ལྔ། རྣམ་རྒྱལ་སྟོང་སྐུའི་ཞལ་ཐང་གྲས་འགྲིག་ལྔ། གྲུབ་ཆེན་བརྒྱད་བཅུའི་ཞལ་ཐང་གྲས་འགྲིག་དགུ། གཞན་ཡང་མཛད་བཅུའི་ཞལ་ཐང་དང༌། འོད་དཔག་མེད་ཀྱི་ཞིང་བཀོད་དང༌།
ཀུན་རིག་རྩ་ལྷ་དང༌། མཁའ་སྤྱོད་མ་དང༌། རྣམ་པར་རྒྱལ་མ་དང༌། སྒྲོལ་ལྗང་དང༌། ཡང་གྲུབ་ཆེན་བརྒྱད་ཅུ་དང༌། ཆོས་སྲུང་སྟག་ཞོན་དང༌། རྣམ་སྲས་རྟ་བདག་བརྒྱད་ལ་སོགས་པའི་ཞལ་ཐང་མང་པོ་དང༌།
གསུང་གི་རྟེན་དུ་འབུམ་པུསྟ་ཀ་བཅུ་གཉིས་ཅན་གཉིས་དང༌། བརྒྱད་སྟོང་པ་དང༌། སངས་རྒྱས་མཚན་འབུམ་དང༌། གྲྭ་ཏོག་གསེར་གསུམ་དང༌། བཀའ་ཐང་སྡེ་ལྔ་དང༌། ཀླུ་འབུམ་དཀར་ནག་ཁྲ་གསུམ་བཅས་ཀྱི་གླེགས་བམ་དང༌།
ཐུགས་ཀྱི་རྟེན་དུ་གསེར་ཟངས་ལས་གྲུབ་པའི་བདེ་གཤེགས་མཆོད་རྟེན་བརྒྱད་དང༌། ལིའི་མཆོད་རྟེན་བཅས་དང༌། མཆོད་པའི་ཡོ་བྱད་ཀྱི་སྐོར་ལ། གོས་ཆེན་གསེར་མའི་ཕྱེ་ཕུར་གསར་ལེགས་ཆ་གཅིག་དང༌།
གོས་ཆེན་གྱི་རྒྱལ་མཚན་གསར་པ་ཆ་དང༌། གོས་ཆེན་གྱི་ཡོལ་བ་དང༌། གོས་ཆེན་གྱི་ཀ་འཕན་བཟང་ཞན་བརྒྱད་ཙམ་དང༌། རས་ཁྲའི་གནམ་རྒྱན་ཁ་ཤས་དང༌། གོས་ཆེན་གྱི་གཡབ་དར་དང༌། རྐང་གླིང་ཆ་དང༌།
ལི་རག་སོགས་ལས་གྲུབ་པའི་ཕུད་ཕོར་དང་མཆོད་ཀོང་ཆེ་འབྲིང་སྣ་ཚོགས་པ་དང༌། ཆོས་སྲུང་རྣམས་ཀྱི་སྤྱན་གཟིགས་སུ་རལ་གྲི་གསེར་ཤན་

ཅན་དང༌། མེ་མདའ་ལྔ་དང༌། ཀྲྀཥྞ་སཱ་རའི་པགས་པ་དང༌། མདའ་སག་ལ་སོགས་པ་དང༌། གཞན་ཡང་བཞུགས་འབོལ་དང༌། ཁ་གང་མ་དང༌། གྲལ་གདན་སོགས་ཤིན་ཏུ་མང་བ་དང༌། ཅོག་རྩེ་བཟང་འབྲིང་སྣ་ཚོགས་པ་དང༌། ཐབ་ཆའི་སྐོར་ལ་ཁྲོ་རག་ཟངས་སོགས་ཀྱི་སྣོད་སྤྱད་མང་པོ་དང༌།
མ་ཧཱ་ཙི་ནའི་ཡུལ་གྱི་ལྗོན་ཇ་འཁོར་དྲུག་དྲུག་ཅུ་ཐམ་པ་དང༌། མར་རྒྱ་ཉིས་བརྒྱ་དང་སུམ་ཅུ་བཅས་གསར་སྦྱོར་མཛད་པ་དང༌། ཆོས་རྒྱལ་ཆེན་པོའི་དབུས་དད་པ་ཅན་ཕལ་མོ་ཆེས་ཕེབས་བརྫོང་གི་རིགས་གྱ་ནོམ་པ་ཕུལ་ཞིང༌།
ཕར་ཡང་དེ་རྣམས་ལ་ཆོས་དང་ཟང་ཟིང་གི་སྦྱིན་གཏོང་སྐབས་སུ་གང་བབ་མཛད་ཅིང༌། སྐུའི་དབོན་ཐུགས་ཀྱི་སྲས་མཆོག་དམ་པ་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་དཔལ་བཟང་པོ་གདན་ཚབ་ཏུ་མངའ་གསོལ་ཏེ།
དགུང་ལོ་རེ་གཉིས་པ་གསེར་འཕྱང་གི་ལོའི་སྣྲོན་གྱི་ཟླ་བའི་དཀར་ཕྱོགས་ཀྱི་གྲལ་ཚེས་བཟང་པོར་ཆིབས་སྐྱེལ་གྱི་ཚོགས་རྒྱ་ཆེ་བ་དང་བཅས་ཏེ་དཔལ་ལྡན་ལྷུན་གྲུབ་སྟེང་གི་རྒྱལ་ཁབ་ནས་ཆིབས་ཀྱི་གདོང་བསྒྱུར།
སྡེ་དགེ་ཆོས་རྒྱལ་ཆེན་པོ་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་པའང་སྒ་ལེན་སྟེང་བར་ཆིབས་སྐྱེལ་དུ་བྱོན།
དེར་ཐོག་མཐའ་བར་གསུམ་དགེ་བའི་སྨོན་ལམ་དང་བཀའ་བསྒོ་སོགས་རྒྱས་པར་སྩལ། ཆོས་རྒྱལ་ཆེན་པོ་མཆོག་ནས་ཀྱང་རྡོ་ར་དམར་ཀོ་བར་གྱི་ཆིབས་སྐྱེལ་དུ་ལྡན་དཔོན་ཚེ་འཕེལ་འཁོར་དང་བཅས་པ་དང༌།
ཨེ་ཝྃ་ཆོས་ལྡན་གྱི་གདན་ས་རང་དུ་མ་ཕེབས་བར་གྱི་ཞབས་འབྲིང་བར་ཕུ་མའི་འདུན་འཁོར་ཚེ་རིང་འཕེལ་དཔོན་གཡོག་རྣམས་གཏོང་གནང་མཛད་པ་བཞིན་རིམ་གྱིས་ཆིབས་བཏེག །མཛོད་པ་ནོར་ལྡན་ཤེས་རབ་བཟང་པོས་ལོ་སྔ་མ་རྣམས་སུ་སྡེ་དགེ་དང་གླིང་ཚང་རྒྱལ་ཁབ་གཉིས་དམག་འཁྲུགས་གཞི་ཆེ་ཙམ་བྱུང་བར་བར་འདུམ་བྱས་པར་ལེགས་འགྲིག་བྱུང་རུང༌།
ཕྲན་བུའི་མཐའ་བསྡུ་རྒྱུ་

ལུས་པ་རྣམས་མཐར་ཕྱིན་པའི་སླད་དུ་རྗེས་སུ་ཟླ་གཅིག་ཙམ་བཞུགས། རྗེ་འདིས་ཟུལ་ཕུ་སྟོད་སྨད། མཁར་མདོ། ཁྲ་ཐང༌། ཤང་ཐོ་དགོན། གདོང་ཚང་དགོན་རྣམས་སུ་དད་པ་ཅན་སོ་སོས་ཇི་ལྟར་གསོལ་བ་བཏབ་པ་བཞིན་ཆོས་ཀྱི་བདུད་རྩིའང་ཅི་རིགས་པར་སྩལ།
དེ་ནས་ཝེ་རེ་རྡོ་སྒེས་ཀྱི་ཆུ་ཚན་དུ་ཆབ་བཞེས་མཛད་ཅིང་ཞག་ཁ་ཤས་བཞུགས་སྐབས་མཛོད་པ་འཁོར་བཅས་ཀྱང་འབྱོར། དེ་ནས་ཆིབས་བཏེག་སྟེ་རྡོ་ར་དམར་ཀོར་བྱོན།
དེར་ཞག་་ཁ་ཤས་བཞུགས་ཏེ་སྒ་སྟོད་ཕྱོགས་ཀྱི་དགོན་ཁག་རྣམས་དང༌། དད་པ་ཅན་དག་གིས་ཕེབས་བརྫོང་སོགས་རིམ་པར་བསྟབས་ཤིང༌། དེ་ཐམས་ཅད་ལའང་ཆོས་དང་ཟང་ཟིང་གི་སྦྱིན་པས་ཚིམ་པར་མཛད་ནས་ཧོར་ཟླ་བདུན་པའི་ཚེས་མགོར་རྡོ་ར་དམར་ཀོ་ནས་ཆིབས་ཀྱི་གདོང་བསྒྱུར།
རི་ཀླུང་གི་རྒྱུད་དུ་མ་དང༌། གནམ་གྱི་དུམ་བུ་ས་ལ་ལྷུང་བ་ལྟ་བུའི་ཐང་ཆེན་པོ་མང་པོ་བརྒལ་ཏེ་རིམ་གྱིས་བྱང་རྭ་སྒྲེང་གི་ཆོས་གྲྭ་ཆེན་པོར་ཕེབས།
དེར་བཞུགས་པའི་རྟེན་གསུམ་ཡོངས་ལ་མཆོད་འབུལ་དང༌། དེ་སྐབས་རྭ་སྒྲེང་ཁྲི་ཆེན་རིན་པོ་ཆེ་ངག་དབང་ཡེ་ཤེས་ཚུལ་ཁྲིམས་རྒྱལ་མཚན་དཔལ་བཟང་པོ་འབྲས་སྤུངས་སུ་སྐུ་ཡོན་གསན་སྦྱོང་མཛད་པར་ཕེབས་ནས་བཞུགས་མི་སྣང་ཡང༌།
རྭ་སྒྲེང་བླ་བྲང་གི་འབུལ་སྐལ་དུ་མཎྜལ་སྐུ་གསུང་ཐུགས་རྟེན། ཇ་འཁོར་དྲུག་བདུན། རྟ་དྲེལ་གསུམ། མཛོ་གཡག་བཞི། གཞན་ཡང་ཚན་གྲངས་ཁ་ཤས་དང༌། ཏཱ་བླ་མར་ཡང་ཇ་གསར་གང་འོས་དང༌།
དགོན་པར་མང་ཇའི་བསྙེན་བཀུར་བཅས་རྒྱས་པར་མཛད་ནས་སྟག་ལུང་དུ་ཕེབས། དེར་ཡང་སྟག་ལུང་བླ་མ་རིན་པོ་ཆེར་མཎྜལ་སྐུ་གསུང་ཐུགས་རྟེན། ལྗོན་ཇ་འཁོར་དྲུག་གསུམ། རྟ་དྲེལ་གཉིས།
མཛོ་གཡག་གཉིས། ཚན་གྲངས་ཁ་ཤས་བཅས་དང༌། དགོན་དེའི་རྟེན་གསུམ་རྣམས་ལ་བརྒྱ་མཆོད་རྣམ་ལྔ་དང༌། འདུས་ཚོགས་སུ་མང་ཇའི་བསྙེན་

བཀུར་བཅས་བསྒྲུབས་ཤིང༌། དེ་ནས་དར་ལུང་གཉན་གྱི་ཕོ་བྲང་དང༌། བྲག་ཡེར་པ་རྣམས་སུའང་མཆོད་འབུལ་དང་ཐུགས་སྨོན་ཞིབ་པར་མཛད་ནས་ཧོར་ཟླ་བཅུ་པའི་ནང་ལྷ་ལྡན་དུ་ཕེབས། དེ་སྐབས་རྒྱལ་དབང་ཐམས་ཅད་མཁྱེན་པ་ཚུལ་ཁྲིམས་རྒྱ་མཚོ་ཞིང་ཁམས་གཞན་དུ་གཟིགས་པའི་ངང་ཚུལ་བསྟན་པར་གྱུར་ནའང༌།
དེའི་སྐུ་གདུང་རིན་པོ་ཆེའི་མདུན་དུ་མཎྜལ་སྐུ་གསུང་ཐུགས་རྟེན། བཟང་ཇ་འཁོར་དྲུག་བརྒྱ་ཐམ་པ། རྒྱ་དངུལ་འདེགས་སྲང་ལྔ་བཅུ་ཐམ་པ།
བོད་དངུལ་ཊམ་སྲང་ལྔ་བཅུ་ཐམ་པ། རྟ་དྲེལ་བཅུ་བཞི། མཛོ་གཡག་ཉི་ཤུ། གཞན་ཡང་མཆོད་ཆ་དང་ཐབ་ཆའི་སྐོར་དང༌། ཚན་གྲངས་ཀྱི་རིགས་ཤིན་ཏུ་མང་བ་དང༌། རྒྱལ་ཚབ་ཆེན་པོ་ཚེ་སྨོན་གླིང་པར་ཡང༌།
མཎྜལ་སྐུ་གསུང་ཐུགས་རྟེན། གསོལ་ཇ་བཞེས་འབྲས་ཀྱི་དོད་དང༌། བཟང་ཇ་འཁོར་དྲུག་ལྔ་བཅུ་དང༌། བོད་དངུལ་ཊམ་སྲང་ལྔ་བཅུ་ཐམ་པ། རྟ་དྲེལ་བདུན་དང༌། མཛོ་གཡག་བཅུ་དང༌། ཚན་གྲངས་ཀྱི་རིགས་རབ་ཏུ་མང་པོ་དང་བཅས་འབུལ་ལམ་ཞུས་པར།
ཕྱིར་ཡང་འབུལ་སློག་རྒྱ་ཆེ་བ་དང༌། ལམ་ཡིག་དང༌། དོས་རྟ་རྩྭ་ཤིང་སོགས་ཕོན་ཆེ་བ་དང༌། ཇ་ཁྲལ་རྩ་ཆག་སོགས་གཟིགས་སྐྱོང་ཟླ་མེད་པར་སྩལ་བ་དང༌།
ཀུན་བདེ་གླིང་དང༌། བསྟན་རྒྱས་གླིང༌། ཚེ་ཆོག་གླིང་རྣམས་སུ་སོ་སོར་ཇ་འཁོར་ལྔ་རེ་དང༌། རྟ་དྲེལ་གཉིས་ཀྱི་གཙོས་པའི་ཚན་གྲངས་ཁ་ཤས་རེ་དང༌། རྭ་སྒྲེང་ཁྲི་ཆེན་རིན་པོ་ཆེ་འབྲས་སྤུངས་སུ་བཞུགས་པར་ཞལ་མཇལ་ཞུ་བ་དང་ཆབས་ཅིག་མཎྜལ་སྐུ་གསུང་ཐུགས་རྟེན།
ལྗོན་ཇ་འཁོར་གསུམ་བཅས་དང༌། གཞན་ཡང་བཀའ་ཤག་དང༌། སྤྱི་ཁྱབ་མཁན་པོ་དང༌། རྩེ་ཤོད་ཀྱི་གསོལ་གཟིམ་མགྲོན་གཉེར་རྣམས་དང༌།
ལྷ་ས་བླ་བྲང་གི་ཕྱག་མཛོད་པ་དང༌། གཉེར་ཚང་པ་དང༌། རྩེའི་ཕྱག་མཛོད་པ་དང༌། གཉེར་ཚང་པ་དང༌། མི་དཔོན་དང༌། རྩྭ་གཉེར་དང༌། ཤིང་

གཉེར་སོགས་སུའང་གོ་བབས་དང་འདྲིས་ཟབ་དང་བསྟུན་པའི་ཇ་གསར་གྱི་ས་བཅད་རེ་དང༌། ཁྱད་པར་སྲིད་ཞིའི་མཆོད་སྡོང་ཟླ་མེད་པ་ཇོ་ཤཱཀ་རྣམ་གཉིས་ཀྱི་མདུན་དུ་སྟོང་མཆོད་རྒྱས་པ་དང༌། གཞན་ཡང་རྟེན་གསུམ་ཡོངས་ལ་གསེར་གསོལ་དང་མཆོད་འབུལ་ལ་སོགས་པ་དང༌།
རྩེ་རྣམ་རྒྱལ་གྲྭ་ཚང༌། གླིང་ཁག་བཞིའི་གྲ་ཚང༌། འབྲས་སྤུངས་འདུས་སྤྱི། དེའི་ནང་གསེས་གླིང་ཁང་ཚན། སེར་འདུས་སྤྱི། དེའི་ནང་གསེས་ཏྲེ་བོ་ཁང་ཚན།
དགའ་ལྡན། རྒྱུད་སྟོད་སྨད། རྨེ་རུ། བཞི་སྡེ་རྣམས་སུ་མང་ཇའི་བསྙེན་བཀུར་དང༌། སྨོན་ལམ་ཆེན་མོའི་སྐབས་ཀྱི་འདུས་ཚོགས་སུ་མང་ཇ་གཉིས་ཀྱི་བསྙེན་བཀུར་ཞུ་བའི་དོད་དུ་བཟང་ཇ་འཁོར་དྲུག་བདུན་ཅུ་ཐམ་པ་ལྷ་ས་བླ་བྲང་གི་ཕྱག་མཛོད་པར་ཕུལ་བ་སོགས་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལ་ཅོ་འདྲི་བ་བཞིན་མཛད་ནས་ལྷ་ལྡན་ནས་ཆིབས་བཏེག
།ཡར་ལམ་ལྕགས་ཟམ་ཆུ་བོ་རིའི་དགོན་པར་མང་འགྱེད་དང༌།
ལྕགས་ཟམ་བླ་མ་རིན་པོ་ཆེར་ལྗོན་ཇ་འཁོར་གཅིག་གི་གཙོས་པའི་ཚན་གྲངས་ཁ་ཤས་དང་བཅས་པའི་འབུལ་བ་དང༌། རོང་དུ་བྱམས་ཆེན་བཞུགས་པའི་དགོན་པར་མང་འགྱེད་ཀྱི་བསྙེན་བཀུར་དང༌།
གཏན་གཞག་སོགས་སྩོལ་བཞིན་པའི་སྒོ་ནས་རིམ་གྱིས་གཞིས་རྩེར་ཕེབས། བཀྲས་ལྷུན་དུ་པཎ་ཆེན་ཐམས་ཅད་མཁྱེན་པ་རྗེ་བཙུན་བློ་བཟང་དཔལ་ལྡན་བསྟན་པའི་ཉི་མའི་གསེར་ཞལ་རིན་པོ་ཆེ་མཇལ་བ་དང་ཆབས་ཅིག་མཎྜལ་སྐུ་གསུང་ཐུགས་རྟེན།
གསོལ་ཇ་བཞེས་འབྲས་ཀྱི་དོད་དང༌། རྒྱ་དངུལ་འདེགས་སྲང་ལྔ་བཅུ་ཐམ་པ། བཟང་ཇ་འཁོར་དྲུག་བཞི་བཅུ། རྟ་དྲེལ་བདུན། མཆོད་ཆ་དང༌། ཐབ་ཆའི་སྐོར་སྣ་ཚོགས། དར། རས།
ལིང༌། སྤུ་ཤུན་ལ་སོགས་པའི་ཚན་གྲངས་ཤིན་ཏུ་མང་བ་ཕུལ་བ་དང༌། ཞབས་པད་མདུན་དུའང༌། ལྗོན་ཇ་འཁོར་དྲུག་བདུན་དང༌། རྟ་གཅིག་བཅས་དང༌། གཞན་ཡང་རྩེའི་

གསོལ་གཟིམ་མགྲོན་གཉེར་ཕྱག་མཛོད་སོགས་ལའང་འདྲིས་ཟབ་ཆེ་ཆུང་དང་བསྟུན་པའི་ཇ་སར་སྐབས་སུ་གང་བབ་རེ་དང༌། ཁྱད་པར་དགོན་དེའི་རྟེན་གསུམ་ཡོངས་ལ་མཆོད་འབུལ་དང༌། འདུས་ཚོགས་སྤྱིར་མང་ཇའི་བསྙེན་བཀུར་དང༌།
དེའི་ནང་གསེས་རྒྱ་ཁང་ཚན་པར་མང་ཇ་ཇ་གསར་སོགས་སྐབས་སུ་ཇི་ལྟར་བབ་པ་རྣམས་ལེགས་པར་མཛད་ནས་ཧོར་ཟླ་བཅུ་གཅིག་པའི་དཀར་ཕྱོགས་ཀྱི་གྲལ་ཚེས་བཅུ་གསུམ་གྱི་ཉིན་སྤྱི་དང་བྱེ་བྲག་གི་ཆིབས་བསུ་དང༌།
ཐབ་བསུ་དང༌། ཁྱད་པར་དགོན་པའི་སེར་སྦྲེང་གི་ཚོགས་དང་བཅས་ཏེ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝྃ་ཆོས་ལྡན་དུ་ཉེར་འཚེའི་དྲི་མས་མ་གོས་པར་བདེ་བར་ཕེབས་པར་གྱུར་ཏོ།
།དེ་ནས་ཀྱང་རིམ་གྱིས་གཟའ་སྐར་ལེགས་འཛོམ་གྱི་ཉིན་ཨེ་ཝྃ་བླ་བྲང་གཞུང་དུ་རྗེ་འདིའི་སྐུ་མཆེད་མདོ་སྔགས་བསྟན་པའི་མངའ་བདག་མཁན་རིན་པོ་ཆེ་ཁྲི་ཐོག་པ་རྣལ་འབྱོར་འཇམ་དཔལ་བཟང་པོའི་དྲུང་དུ།
མཎྜལ་སྐུ་གསུང་ཐུགས་རྟེན། དར། རས། ལིང༌། སྤུ་ཤུན་ལ་སོགས་པ་དང༌། མཆོད་ཆ་དང༌། ཐབ་ཆའི་རིགས་སྣ་ཚོགས་པ་དང༌། རྒྱ་དངུལ་འདེགས་སྲང་ལྔ་བཅུ་ཐམ་པ་དང༌། ལྗོན་ཇ་འཁོར་དྲུག་ལྔ་བཅུ། རྟ་དྲེལ་ལྔ་བཅས་འབུལ་བར་མཛད་པ་དང༌།
ཕན་བདེ་ཁང་གསར་དུ་མཁས་གྲུབ་རྒྱ་མཚོའི་གཙུག་རྒྱན་མཁན་རིན་པོ་ཆེ་བྱམས་པ་དཔལ་ལྡན་བཟང་པོ་པ་དང༌། ཞབས་དྲུང་རིན་པོ་ཆེ་ཀུན་དགའ་བསྟན་པའི་བློ་གྲོས་པ་གཉིས་ལྷན་རྒྱས་པའི་མདུན་དང༌།
བླ་བྲང་ཕུན་ཚོགས་ཁང་གསར་དུ་ཞབས་དྲུང་རིན་པོ་ཆེ་ངག་དབང་བློ་གྲོས་བསྟན་འཛིན་པ་དང༌། ཀླུ་ལྡིངས་བླ་བྲང་དུ་ཞབས་དྲུང་རིན་པོ་ཆེ་དཔལ་ལྡན་ཕུན་ཚོགས་པ་སྟེ་སོ་སོའི་མདུན་དུའང༌།
སྐུ་གསུང་ཐུགས་ཀྱི་རྟེན་དང༌། དར། རས། ལིང༌། སྤུ་ཤུན་གྱི་རིགས་དང༌། མཆོད་ཆ་དང༌། ཐབ་ཆའི་སྐོར་སྣ་ཚོགས་པ་དང༌། རྒྱ་དངུལ་འདེགས་སྲང་ཉེར་ལྔ་རེ་དང༌།

ལྗོན་ཇ་འཁོར་དྲུག་ཉི་ཤུ་རེ། རྟ་དྲེལ་གསུམ་རེ་བཅས་ཕུལ་བ་དང༌། ཐར་རྩེ་རང་དུའང་རྣམ་དཀར་མཆོད་ཐེབས་ཀྱི་རྟེན་དུ་འབུལ་བ་ཤིན་ཏུ་སྟོབས་ཆེ་བ་དང༌། མཁས་དང་གྲུབ་པའི་དབང་ཕྱུག་མཁན་རིན་པོ་ཆེ་དཔལ་ལྡན་ཆོས་ཀྱི་རྒྱལ་མཚན་པ་དང༌།
ཁང་སེར་དཔོན་སློབ་རིན་པོ་ཆེ་བཅས་སུའང་འབུལ་བ་གང་ཟབ་དང༌། དགོན་པའི་ཆོས་ཁྲིམས་དང༌། བླ་ཁག་སོ་སོའི་ཕྱག་གཉེར་སོགས་ལས་ཚན་གྱི་རིགས་དང༌། ཐར་རྩེར་རང་གི་ལས་ཚན་གྲྭ་ཚང་སོགས་དང༌།
ངོར་ཆོས་ཀྱི་མི་སེར་སོགས་ལའང་ཇ་གསར་དང་གནང་སྦྱིན་སྐབས་སུ་གང་བབ་སྩལ་ནས། ཟླ་བ་དེའི་མཇུག་ཏུ་ལུང་རྟོགས་ཆོས་ཚུལ་རྒྱ་མཚོའི་འབྱུང་གནས་དཔལ་ལྡན་ས་སྐྱའི་ཆོས་གྲྭ་ཆེན་པོར་ཕེབས།
རིགས་དང་དཀྱིལ་འཁོར་རྒྱ་མཚོའི་ཁྱབ་བདག་ཁྲི་ཆེན་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོའི་མདུན་དུ་ས་སྐྱ་གཞུང་གི་འབུལ་བར། མཎྜལ་སྐུ་གསུང་ཐུགས་རྟེན།
ལྗོན་ཇ་འཁོར་དྲུག་བརྒྱ་ཐམ་པ། རྒྱ་དངུལ་འདེགས་སྲང་ལྔ་བཅུ་དང༌། བོད་དངུལ་ཊམ་སྲང་ལྔ་བཅུ་ཐམ་པ། རྟ་དྲེལ་བདུན། གཞན་ཡང་མཆོད་ཆ་དང༌། ཐབ་ཆའི་རིགས་དང༌། དར། རས། ལིང༌། གོས་ཆེན།
སྤུ་ཤུན་ལ་སོགས་པའི་ཚན་གྲངས་རབ་ཏུ་མང་པོ་དང༌། ཁྲི་ཆེན་རིན་པོ་ཆེ་སྐུ་སྒེར་གྱི་འབུལ་བར་ལྗོན་ཇ་འཁོར་དྲུག་བདུན་དང༌། ཆིབས་པ་གཅིག་གི་གཙོས་པའི་ཚན་གྲངས་ཁ་ཤས་དང༌། སྔགས་འཆང་གྲུབ་པའི་དབང་པོ་ངག་དབང་ཀུན་དགའ་རིན་ཆེན་པ་དང༌།
བསྟན་དང་འགྲོ་བའི་དཔལ་མགོན་མགོན་པོ་དངོས་གྲུབ་དཔལ་འབར་བ་དང༌། མདོ་སྔགས་བསྟན་པའི་སྣང་བྱེད་འཇམ་མགོན་ཀུན་དགའ་རྒྱལ་མཚན་པ་དང༌། གདུང་སྲས་རིན་པོ་ཆེ་འཇམ་མགོན་རྡོ་རྗེ་རིན་ཆེན་པ་དང༌།
ངག་དབང་བཀྲ་ཤིས་རིན་ཆེན་པ་བཅས་ཀྱི་སྐུ་སྒེར་སོ་སོར་ཡང༌། ལྗོན་ཇ་འཁོར་དྲུག་ལྔ་རེ་དང་རྟ་རེའི་གཙོས་པའི་ཚན་གྲངས་ཁ་

ཤས་རེ་དང༌། རྗེ་བཙུན་མ་ཁག་སོ་སོར་ཡང་ལྗོན་ཇ་འཁོར་དྲུག་གཉིས་རེའི་གཙོས་པའི་ཚན་གྲངས་ཁ་ཤས་རེ་དང༌། ལྷ་ཁང་མཁན་རིན་པོ་ཆེའི་མདུན་དུའང༌། ལྗོན་ཇ་འཁོར་དྲུག་གསུམ་གྱི་གཙོས་པའི་ཚན་གྲངས་ཁ་ཤས་དང༌།
ས་སྐྱ་ཞབས་པད་པའི་མདུན་དུ་གཞུང་གི་འབུལ་བར། ལྗོན་ཇ་འཁོར་དྲུག་གཅིག་དང༌། རྟ་གཅིག་གི་གཙོས་པའི་ཚན་གྲངས་ཁ་ཤས་དང༌། གཞན་ཡང་ཞབས་པད་སྐུ་སྒེར་དང༌། གསོལ་གཟིམ་མགྲོན་གཉེར་དྲུང་ཡིག་ལ་སོགས་པའི་ལས་ཚན་ཐམས་ཅད་ལའང་འདྲིས་ཟབ་ཆེ་ཆུང་དང་བསྟུན་པའི་ཇ་གསར་གང་འཚམ་རེ་དང༌།
ཁྱད་པར་ཕྱོགས་དེའི་རྟེན་གསུམ་བྱིན་རླབས་ཀྱི་གཟི་འོད་འབར་བ་རྣམས་སུ་གསེར་གསོལ་དང༌། མཆོད་འབུལ་ཤིན་ཏུ་རྒྱས་པ་དང༌།
སྤྲུལ་པའི་ལྷ་ཁང་ཆེན་མོར་དགེ་འདུན་འདུས་པ་རྒྱ་མཚོར་མང་ཇ་གཉིས་ཀྱི་སྟེང་ཕྱག་འགྱེད་དགེ་འདུན་བཅོ་ལྔ་རེར་བཟང་ཇ་སྦག་རེ་ཕུལ་བ་སོགས་གཏོང་བ་ཆེན་པོའི་སྒོ་འཕར་ཡངས་པོར་ཕྱེས་ཏེ་ཧོར་ཟླ་བཅུ་གཉིས་པའི་ནང་ངོར་དུ་ཕེབས།
ཁང་ཚན་བཅུ་གཅིག་པོ་ཐམས་ཅད་ལའང་ཇ་གསར་དང༌། ཁྱད་པར་རང་རང་གི་སྐོང་བརྒྱ་ཚོགས་པའི་སྐབས་འཕར་ཇའི་བསྙེན་བཀུར་དང་འབྲེལ་བར། ཐོབ་ཁུངས་དང་ཁང་ཚན་ཆེ་ཆུང་གི་བབས་དང་བསྟུན་པའི་གཏན་གཞག་གསར་སྦྱོར་རིགས་ཟབ་པར་སྩལ་བ་དང༌།
དགུང་གྲངས་རེ་གསུམ་དུ་ཕེབས་པ་ས་ཁྱི་ཧོར་ཟླ་དང་པོའི་ཚེས་གཅིག་ནས་བཟུང་སྟེ་ཨེ་ཝཾ་བའི་ལྷ་ཁང་ཁག་ཐམས་ཅད་ལ་མཆོད་འབུལ་ཤིན་ཏུ་རྒྱ་ཆེ་བ་དང༌།
ཁྱད་པར་ཨེ་ཝྃ་ཆོས་ལྡན་གྱི་གཙུག་ལག་ཁང་ཆེན་པོར་དགེ་འདུན་དྲུག་བརྒྱ་ཙམ་ཚོགས་པ་ཐམས་ཅད་ཟླ་བ་གཅིག་བར་མ་ཆད་པར་བསྙེན་བཀུར་བར་མཛད་དེ། དེའང་ཉིན་རེ་བཞིན་བརྒྱ་མཆོད་དང་འབྲེལ་བར་བླ་མ་མཆོད་པ་དང༌།
ངན་སོང་སྦྱོང་རྒྱུད་ནས་བསྟན་པའི་ཀུན་རིག་རྩ་བའི་ལྷ་སུམ་ཅུ་རྩ་བདུན་མགྲོན་ཐབས་ཀྱི་ལྷ་དང་བཅས་པ།

གྲུབ་ཆེན་ཛེ་ཏཱ་རིས་བཀྲལ་བའི་ཚེ་དཔག་མེད་ལྷ་དགུའི་སྒྲུབ་མཆོད་རྣམས་ལེགས་པར་བཙུགས་ཏེ། ཉིན་རེ་བཞིན་དགེ་སློང་བཅུ་རེ་ལ་ཕྱག་འགྱེད་བཟང་ཇ་སྦག་རེ་བྱས་པ་དང༌། ཡང་དགེ་སློང་བཅོ་ལྔ་རེ་ལ་བཟང་ཇ་སྦག་རེ་བྱས་པ་སྤེལ་མའི་ཚུལ་གྱི་ཉིན་བཅོ་ལྔ་དང༌།
ཡང་ཉིན་རེ་བཞིན་གྲྭ་པ་རེ་ལ་དངུལ་ཊམ་ཕྱེད་རེ་དང༌། དངུལ་ཞོ་རེ་དང༌། དངུལ་ཊམ་རེ་བྱས་པ་རེས་མོས་ཀྱི་ཉིན་བཅོ་ལྔ་སྟེ་མདོར་ན་ཟླ་བ་གཅིག་གི་བར་ལ་བསྙེན་བཀུར་བ་དང་ཆབས་ཅིག
།གཙུག་ལག་ཁང་དུ་གོས་ཆེན་བཟང་བསྒྲིགས་ཀྱི་ཕྱེ་ཕུར་ཆ་གཅིག་དང༌། རྒྱ་མཐོངས་ཁོར་ཡུག་ཏུ་གོས་ཆེན་བཟང་བསྒྲིགས་ཀྱི་ཕུར་མ་རྣམས་གསར་སྦྱོར་མཛད་པ་དང༌།
གཞན་ཡང་རྒྱལ་རྩེ་དཔལ་འཁོར་ཆོས་སྡེར་མང་ཇས་བསྙེན་བཀུར་བ་དང༌། དེའི་ནང་གསེས་གུར་པ་གྲྭ་ཚང་པར་མང་ཇ་འགྱེད་དང་བཅས་པའི་སྟེང་འཁར་རྔ་ལ་སོགས་པའི་གཏན་གཞག་འགའ་ཞིག་ཀྱང་སྩལ་བ་དང༌། ཞྭ་ལུ་དང༌།
སྣར་ཐང་དང༌། སྲད་རྒྱུད་པ་དང༌། སྲད་དགོན་ཁྲ་སོགས་ཉེ་སྐོར་གྱི་དགོན་པ་ཕལ་ཆེ་བར་མང་ཇ་གྲལ་འགྱེད་དང་བཅས་པས་བསྙེན་བཀུར་བ་སོགས་མདོར་ན་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་དང་རྗེས་སུ་མཐུན་པར་མཛད་པ་ཡིན་ནོ།
།ཧོར་ཟླ་དང་པོའི་མཇུག་ཏུ་ཨེ་ཝྃ་པའི་དུས་ཆོས་ལམ་འབྲས་གྲུབ་མཚམས་ཞིག་ནས། མཁན་རིན་པོ་ཆེ་ཁྲི་ཐོག་པ་རྣལ་འབྱོར་འཇམ་དཔལ་བཟང་པོ་མགུལ་ཆམ་ལྟ་བུས་ཅུང་ཟད་སྐུ་ཁམས་བསྙེན་ཚུལ་བཞེས་པར་བརྟེན།
ལོ་དེར་ཕྱོགས་མཐའ་དག་ནས་འདུས་པའི་དོན་གཉེར་ཉིས་བརྒྱ་ལྷག་ཙམ་ལ་རྗེ་འདིས་མཁན་པོ་མཛད་དེ་རབ་ཏུ་བྱུང་བ་དང༌། བསྙེན་པར་རྫོགས་པའི་སྡོམ་པ་ལེགས་པར་སྩལ་ཏེ་ཐམས་ཅད་ཀྱང་དགེ་སློང་འདུལ་བ་འཛིན་པ་ཤ་སྟག་ཏུ་བསྒྲུབ་པར་མཛད་པ་ཡིན་ནོ།
།དེ་རྗེས་ཧོར་ཟླ་གསུམ་པ་དང༌། བཞི་པ་རྣམས་སུ་ཕན་ཁང་ཞབས་དྲུང་རིན་པོ་ཆེ་ཀུན་དགའ་བསྟན་པའི་བློ་གྲོས་

སོགས་ཞལ་སློབ་ཉུང་ཤས་ཞིག་ལ་ཀྱེ་རྡོར་བཀའ་བབས་བཞིའི་དབང་དང༌། བདེ་མཆོག་ལཱུ་ནག་གི་དབང་ལ་སོགས་པ་བཀའ་ཆོས་འགའ་ཞིག་སྩལ། ཧོར་ཟླ་ལྔ་པའི་ནང་ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེས་ས་སྐྱར་ཕེབས་དགོས་ཚུལ་གྱི་བཀའ་ནན་སྩལ་བར་བརྟེན།
ཧོར་ཟླ་དྲུག་པའི་ནང་ས་སྐྱར་ཕེབས། ཁྲི་ཆེན་རིན་པོ་ཆེར་སྐུའི་རྐྱེན་སེལ་གྱི་དབང་རྗེས་འགའ་ཞིག་དང༌། ཁྱད་པར་གདུང་སྲས་རིན་པོ་ཆེ་འཇམ་མགོན་ངག་དབང་བཀྲ་ཤིས་རིན་ཆེན་པར།
གྲུབ་ཆེན་ཨ་བྷ་ཡཱ་ཀ་ར་གུཔྟས་བཀྲལ་བའི་རྡོ་རྗེ་ཕྲེང་བའི་དབང་འབྲིང་པོའི་ལུགས་ཀྱི་དཀྱིལ་འཁོར་ཞེ་གཉིས་དང༌། དེའི་སྟེང་དུ་དརྤཎ་ཨཱ་ཙརྻས་ཀྲི་ཡ་ས་མུཙྪ་ལས་ཕྱུང་བའི་དགེ་ལེགས་སུ་བྱེད་པའི་དཀྱིལ་འཁོར་གསུམ་བསྣན་ཏེ་བཞི་བཅུ་ཞེ་ལྔའི་དབང་བསྐུར་བ་རྣམས་ཕྱག་ལེན་རྣམ་པར་དག་པས་སྩལ་ཏེ་ཁའུའི་ཆུ་ཚན་དུ་ཕེབས།
དེར་ཞག་ཁ་ཤས་བཞུགས་ནས་ཧོར་ཟླ་བརྒྱད་པའི་མཇུག་ཏུ་ཨེ་ཝྃ་དུ་ཕེབས།
དོན་དུ་གཉེར་བ་འགའ་ཞིག་ལ་ཟབ་ལམ་ནཱ་རོ་མཁའ་སྤྱོད་མའི་ཁྲིད་ལ་སོགས་པ་སྩལ། ལོ་དེའི་མཇུག་ཏུ་ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེ་དང༌། དེ་སྲས་སྨྲ་བའི་ཉི་མ་ངག་དབང་བཀྲ་ཤིས་རིན་ཆེན་གཉིས་རྒྱལ་རྩེར་ཆིབས་བསྐྱོད་བསྐྱངས་པའི་མར་ལམ་ངོར་དུ་ཕེབས།
བླ་ཁག་རྣམས་ཀྱིས་ཀྱང་རང་རང་གི་འབྱོར་པ་དང་བསྟུན་པའི་འབུལ་བ་དང་བསྙེན་བཀུར་ཟབ་པར་བསྟབས། རྗེ་འདི་སྐུ་མཆེད་རྣམས་ནས་ཀྱང་འབུལ་བསྙེན་ཤིན་ཏུ་རྒྱ་ཆེ་བར་མཛད།
རྗེ་འདི་ལས་དབང་དང་རྗེས་གནང་འགའ་ཞིག་ཀྱང་གསན། སླར་ཆིབས་སྐྱེལ་གྱི་ཚོགས་དང་བཅས་ཏེ་ཨེ་ཝྃ་ནས་ཆིབས་བཏེག །རྗེ་འདི་དགུང་གྲངས་རེ་བཞིར་སོན་པ་ས་མོ་ཕག་གི་ལོར་རྗེ་ཉིད་ཀྱི་གསུང་གིས་བསྐུལ་བ་བཞིན་མདོ་ཁམས་སྡེ་དགེ་ནས་འཇམ་པའི་དབྱངས་མཁྱེན་བརྩེའི་དབང་པོའང་ཞབས་

ཀྱི་པདྨོར་སོན་པ་ནས་བཟུང༌། དགུང་གྲངས་རེ་བདུན་པ་ཆུ་ཕོ་སྟག་གི་ལོའི་བར་གཙོ་བོར་ཐུགས་དམ་ཁོ་ན་ལ་བཞུགས་པ་དང༌། གོང་དུ་བཤད་པའི་རྟེན་བཞེངས་ཕལ་ཆེར་ཞིག་ལ་གཟུངས་གཞུག་སོགས་འབུལ་བ་དང༌། ཀུན་གཟིགས་འཇམ་པའི་དབྱངས་མཁྱེན་བརྩེའི་དབང་པོ་དང༌།
འཇམ་པའི་དབྱངས་ངག་དབང་ལེགས་གྲུབ་པ་རྣམས་ཀྱིས་གསོལ་བ་བཏབ་པའི་ངོར་རྗེ་རང་གིས་གསན་པའི་དབང་དང་རྗེས་གནང་ཟུར་བཀའི་རིགས་ཕལ་ཆེ་བ་དང༌།
བླ་མ་གོང་མའི་བཀའ་འབུམ་གྱི་ལུང་རྣམས་སྩལ་བ་དང༌། དེའི་ནང་ཚན་སྲུང་བ་ལྷ་ལྔ་བཅུ་རྩ་གཅིག་དང༌། གདུགས་དཀར་ཉེར་བདུན་མ་དང༌། གསང་བ་འདུས་པ་རིགས་གསུམ་དང༌། བདེ་མཆོག་ལཱུ་ནག་གཉིས་ལ་སོགས་པའི་དབང་དང་རྗེས་གནང་ཟུར་བཀའ་འགའ་ཞིག་དང༌།
སྒྲུབ་ཐབས་བརྒྱ་རྩ་དང༌། སྣར་ཐང་བརྒྱ་རྩའི་རྗེས་སུ་གནང་བ་དང༌། མུས་ཆེན་སེམས་དཔའ་ཆེན་པོ་དང༌། ཀུན་མཁྱེན་བསོད་ནམས་སེང་གེའི་བཀའ་འབུམ་གྱི་ལུང་རྣམས་ནི་དོན་དུ་གཉེར་བ་སོ་སོའི་ངོར་ལན་གཉིས་གསུམ་རེ་སྩལ་བ་དང༌།
ཡང་ཛེ་ཏཱ་རིས་བཀྲལ་བའི་མི་འཁྲུགས་པ་ལྷ་དགུ་དང༌། ཚེ་དཔག་མེད་ལྷ་དགུ་དང༌། ངན་སོང་སྦྱོང་རྒྱུད་ནས་བཤད་པའི་ཀུན་རིག་དང༌།
ཕྱག་རྡོར་འཆི་འཇོམས་དང༌། འཇིགས་བྱེད་རྭ་ལུགས་ལྷ་དགུ་ལ་སོགས་པ་ཉེ་བར་མཁོ་བའི་དབང་འགའ་ཞིག་དང༌། དམར་པོ་སྐོར་གསུམ་དང༌། ནོར་ལྷ་དང༌། ཆོས་སྲུང་གི་སྐོར་སོགས་རྗེས་གནང་ཟུར་བཀའ་འགའ་ཞིག་དང༌།
ཉེ་བར་མཁོ་བའི་ལུང་འགའ་ཞིག་དང་བཅས་པ་རྣམས་ནི་ལན་གྲངས་མང་པོར་སྩལ་བ་དང༌། ཁྱད་པར་ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེ་ཡབ་སྲས་གཉིས་ཀྱིས་བཀའ་ནན་གང་ཆེ་སྩལ་བར་བརྟེན། ལོ་རེ་བཞིན་ས་སྐྱར་ལན་གཉིས་གསུམ་རེ་ཆག་མེད་དུ་ཕེབས་ཏེ།
གདུང་སྲས་རིན་པོ་ཆེ་འཇམ་མགོན་སྨྲ་བའི་ཉི་མ་ངག་དབང་

བཀྲ་ཤིས་རིན་ཆེན་ཐེག་མཆོག་བསྟན་པའི་རྒྱལ་མཚན་པར། འཕགས་ཡུལ་གྱི་གྲུབ་ཆེན་བིརྺ་པའི་ཐུགས་བཅུད་ཐུན་མོང་མ་ཡིན་པ་གསུང་ངག་རིན་པོ་ཆེ་ལམ་འབྲས་སློབ་བཤད་དུ་གྲགས་པའི་སྨིན་གྲོལ་ཆ་ལག་དང་བཅས་པ་ཡོངས་སུ་རྫོགས་པ་ཚར་གཅིག་གིས་གཙོར་བྱས་པའི་རྗེ་རང་གིས་གསན་པའི་དབང་ལུང་ཕལ་ཆེ་བ་སྩལ་བ་དང༌།
ཡབ་སྲས་གཉིས་ཆར་གྱི་སྐུའི་རྐྱེན་སེལ་དགོས་རིགས་རྣམས་དང༌། ཡབ་རྗེ་ཁྲི་ཆེན་རིན་པོ་ཆེས་རྒྱུན་དུ་ཉམས་སུ་བཞེས་པའི་ཐུགས་དམ་གྱི་ལྷ་རྣམས་ཀྱི་དབང་རྗེས་རྣམས་ཡང་ཡང་འབུལ་དགོས་པ་དང༌།
སྒྲོལ་མ་ལྷ་ཁང་གསར་བཞེངས་ལ་རབ་ཏུ་གནས་པ་སོགས་ཇི་ལྟར་བཞེད་པའི་དོན་མཐའ་དག་སྒྲུབ་པར་མཛད་པ་དང༌།
བཀའ་ཆོས་སྩལ་བའི་སྐབས་རྣམས་སུའང་ཁྲི་ཆེན་རིན་པོ་ཆེ་སོགས་ཀྱི་ཐུགས་རྒྱུད་ལ་སྔ་ན་མེད་པའི་ཉམས་བསམ་གྱིས་མི་ཁྱབ་པ་འཁྲུངས་པ་དང༌། གཞན་ཡང་རྒྱལ་ཡུམ་ཉི་ཟླ་དབང་མོར་གདུང་སྲས་མ་བྱུང་བར་བརྟེན།
རྗེ་འདི་ལ་གདུང་སྲས་མྱུར་འབྱོན་གྱི་སྐྱབས་འཇུག་ཞུས་པ་ལྟར། སྲུང་བ་ལྷ་ལྔ་བཅུ་རྩ་གཅིག་གི་དབང་དང་སོར་འབྲང་མའི་འཁོར་ལོ་བཅས་སྩལ་ཏེ། ཇི་ལྟར་ལུང་བསྟན་པ་བཞིན་དུ་ཡུན་ཧ་ཅང་མི་རིང་བར་གདུང་སྲས་ཀུན་དགའ་བསོད་ནམས་ངོ་མཚར་བའི་ལྟས་དང་བཅས་ཏེ་འཁྲུངས་པ་དང༌།
རྒྱུན་དུ་བདག་ཆེན་ཡབ་སྲས་རྣམས་ཀྱིས་ཐུགས་བརྟག་ཞུས་པ་རྣམས་ཀྱང་ཇི་ལྟར་ལུང་བསྟན་པ་དེ་ཁོ་ན་ལྟར་ལས་འཕོ་འགྱུར་ལན་གཅིག་ཀྱང་མི་འབྱུང་བ་སོགས་དམ་པ་རྣམས་ཀྱི་ཡེ་ཤེས་གཟིགས་

པའི་སྣང་ངོ་ན་སངས་རྒྱས་དངོས་དང་ཁྱད་པར་མེད་ཅིང༌། སངས་རྒྱས་ཀྱི་མཛད་པ་མཐའ་དག་ཀྱང་མཛད་པའི་ཕྱིར། ངེས་པར་རྡོ་རྗེ་འཆང་ཡིན་པ་ལ་ཐེ་ཚོམ་ཅུང་ཟད་ཀྱང་མི་མངའ་བའི་ཐུགས་དད་མཐའ་ཡས་པ་མཛད་ཅིང༌།
རྒྱུན་དུ་མཚན་ནས་གསུངས་པའི་ཚེའང་ཐར་རྩེ་རྡོ་རྗེ་འཆང་ཞེས་གུས་པ་ཆེན་པོས་གསུངས་པ་ཡིན་ནོ། །དེ་སྐབས་ཤིག་ཏུ་ཞྭ་སེར་ཅན་གྱི་བསྟན་པའི་སྣང་བྱེད་དམ་པ་ཡོངས་སུ་རྫོགས་པའི་མཁས་པ་ཆེན་པོ་སོག་པོ་དོན་གྲུབ་རྒྱལ་མཚན་པའང་ཨེ་ཝྃ་དུ་བྱོན་ཏེ།
རྗེ་འདི་ལས་བཀའ་ཆོས་འགའ་ཞིག་གསན་པར་མཛད་དེ། ཆུ་སྟག་ལོའི་ནང་ཞྭ་ལུ་ནས་རྩོད་དུས་ཀྱི་ཀུན་མཁྱེན་བུ་སྟོན་གཉིས་པ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་དཔལ་བཟང་པོའང་ཨེ་ཝྃ་དུ་ཕེབས།
རྗེ་འདི་ལས་ཀྱེ་རྡོར་བཀའ་བབས་བཞི་ལ་སོགས་པའི་བཀའ་ཆོས་འགའ་ཞིག་གསན། ཚུལ་ཡང་གོང་དུ་ཐོས་པ་མཛད་པའི་སྐབས་སུ་བཤད་པ་ལྟར་གྱི་རྣམ་སྲས་ཀྱི་རྗེས་གནང་སོགས་གསན་པ་དང༌།
ཡང་ཞྭ་སེར་གྱི་ཅོད་པན་འཛིན་པ་རྣམས་ཀྱི་གཙུག་གི་ནོར་བུ་ལྟ་བུར་གྱུར་པ་བཅུ་ཕྲག་རིག་པའི་མ་ཧཱ་པཎྜི་ཏ་ཨ་མདོ་བཀྲ་ཤིས་འཁྱིལ་གྱི་བྲག་དགོན་ཞབས་དྲུང་རིན་པོ་ཆེ་དཀོན་མཆོག་བསྟན་པ་རབ་རྒྱས་པའང་ཨེ་ཝྃ་དུ་ཕེབས།
རྗེ་འདི་ལས་དབང་དང༌། རྗེས་གནང་དང༌། ལུང་ལ་སོགས་པའི་བཀའ་ཆོས་འགའ་ཞིག་གསན་ཅིང༌། ཚུར་ཡང་གོང་དུ་བཤད་པ་ལྟར་གྱི་བཀའ་ཆོས་མང་དུ་གསན་པར་མཛད་པ་སོགས་ཟབ་རྒྱས་

ཀྱི་ཆོས་འཁོར་རྒྱ་ཆེར་བསྐོར་བ་དང༌། སླར་ཡང་ཕྱི་ལོ་ཆུ་མོ་ཡོས་ཀྱི་གནམ་ལོ་གསར་དུ་འཆར་བའི་དཔྱིད་ཀྱི་དུས་སུའང་དཔལ་ཨེ་ཝྃ་ཆོས་ལྡན་གྱི་བླ་བྲང་ཐར་པ་རྩེར་རྩོད་པའི་དུས་ཀྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་རྩེའི་དབང་པོ་དང༌།
གནས་ལྔ་རིགས་པའི་མཁས་པ་ཆེན་པོ་འཇམ་པའི་དབྱངས་ངག་དབང་ལེགས་གྲུབ་པ་བཅས་ཀྱིས་གསོལ་བ་བཏབ་པའི་ངོར། གསུང་ངག་རིན་པོ་ཆེ་ལམ་འབྲས་སློབ་བཤད་དུ་གྲགས་པའི་སྨིན་གྲོལ་ཆ་ལག་དང་བཅས་པ་ཡོངས་སུ་རྫོགས་པ་ལན་ཅིག་སྩལ་བར་མཛད་དོ།
།སྔ་ལོ་སྡེ་དགེ་ཆོས་རྒྱལ་ཆེན་པོ་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་པ་ཞི་བར་གཤེགས་པའི་དགོངས་རྫོགས་བསྒྲུབ་པ་དང༌།
མཁན་རིན་པོ་ཆེ་རྣལ་འབྱོར་འཇམ་དཔལ་བཟང་པོ་མདོ་ཁམས་སུ་གདན་དྲང་པའི་སླད་དུ་སྡེ་དགེའི་སྐུ་ཚབ་དཔོན་འཁོར་རྣམས་འབྱོར་བར་བརྟེན། རྗེ་འདི་དགུང་གྲངས་རེ་བརྒྱད་པ་ཆུ་ཡོས་ཧོར་ཟླ་ལྔ་པའི་ཚེས་གསུམ་ཉིན་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དང༌།
ཀུན་གཟིགས་འཇམ་པའི་དབྱངས་མཁྱེན་བརྩེའི་དབང་པོ་སྟོན་འཁོར་རྣམས་མདོ་ཁམས་སུ་ཆིབས་བཏེག །ལོ་དེའི་མཇུག་ཏུ་ས་སྐྱ་ནས་འཇམ་མགོན་ཁྲི་ཆེན་རིན་པོ་ཆེས་བཀའ་ནན་སྩལ་བར་བརྟེན་རྗེ་འདི་ས་སྐྱར་ཕེབས།
འཇམ་མགོན་ཁྲི་ཆེན་རིན་པོ་ཆེ་ཡབ་སྲས་རྣམས་སུ་བཀའ་ཆོས་རྣམས་ཐུགས་བཞེད་བཞིན་ཕུལ་ཏེ་ཨེ་ཝྃ་དུ་ཕེབས།
དེ་ཕྱིན་ཆད་ས་སྐྱར་ཕེབས་དགོས་ཚུལ་གྱི་བཀའ་ནན་ཡང་ཡང་སྩལ་རུང༌། སྐུ་ན་མཐོ་བའི་སྟབས་ཀྱིས་དགོངས་ཁྲོལ་ནན་ཆེར་ཞུ་བར་མཛད་དེ་ཕྱོགས་གང་དུའང་མ་ཕེབས་པར་ཨེ་ཝྃ་རང་དུ་གཙོ་བོར་ཐུགས་དམ་ཁོ་ན་བཞུགས་ཤིང༌།
བཀའ་

ཆོས་སྩལ་བའི་རིམ་པའང༌། དགུང་གྲངས་རེ་དགུ་པ་ཤིང་འབྲུག་ལོར་འཇམ་པའི་དབྱངས་ངག་དབང་ལེགས་གྲུབ་པས་གསོལ་བ་བཏབ་པའི་ངོར། གྲུབ་ཆེན་ཨ་བྷ་ཡས་བཀྲལ་བའི་རྡོ་རྗེ་ཕྲེང་བ་དགེ་ལེགས་སུ་བྱེད་པའི་དཀྱིལ་འཁོར་གསུམ་དང་བཅས་པ་རྣམས་ཀྱི་དབང་བསྐུར་བ་དང༌།
གྲུབ་ཆེན་བརྒྱད་ཅུ་རྩ་བཞིའི་བྱིན་རླབས་དང༌། བློ་སྦྱོང་དོན་བདུན་མའི་ཁྲིད་དང༌། བློ་སྦྱོང་ཞེན་པ་བཞི་བྲལ་གྱི་ཁྲིད་དང༌། ངོར་ཆེན་དཀོན་མཆོག་ལྷུན་གྲུབ་ཀྱི་བཀའ་འབུམ་གྱི་ལུང་དང་བཅས་པ་རྣམས་དང༌།
གཞན་ཡང་དབང་དང་རྗེས་གནང་ཟུར་བཀའ་འགའ་ཞིག་དང༌། སྒྲུབ་ཐབས་བརྒྱ་རྩའི་རྗེས་སུ་གནང་བ་རྣམས་སྩལ། དགུང་གྲངས་བདུན་ཅུ་པ་ཤིང་སྦྲུལ་ལོར་དོན་དུ་གཉེར་བ་འགའ་ཞིག་གི་ངོར།
ཀྱེ་རྡོ་རྗེ་བཀའ་བབས་བཞིའི་དབང་དང༌། ལམ་འབྲས་པོད་དམར་སེར་གྱི་ལུང་དང༌། བློ་སྦྱོང་གླེགས་བམ་གྱི་ལུང་ལ་སོགས་པ་སྩལ། འདི་ལོ་མདོ་ཁམས་ནས་རྗེ་འདིའི་དབོན་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་པའང་ཨེ་ཝྃ་དུ་ཕེབས།
དབུས་གཙང་ཐམས་ཅད་དུ་བསྙེན་བཀུར་དང་འབུལ་བ་སོགས་གྱ་ནོམ་པ་མཛད། དགུང་གྲངས་དོན་གཅིག་པ་མེ་རྟ་ལོར།
བསྟན་པའི་སྣང་བྱེད་དམ་པ་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་པའི་དབུས་བདག་ཅག་རྣམས་ཀྱིས་གསོལ་བ་བཏབ་པའི་ངོར། གསུང་ངག་རིན་པོ་ཆེ་ལམ་འབྲས་སློབ་བཤད་ཀྱི་སྨིན་གྲོལ་ཆ་ལག་དང་བཅས་པ་ཡོངས་སུ་རྫོགས་པ་བཀའ་དྲིན་ཆེན་པོས་སྩལ།
དགུང་གྲངས་དོན་གཉིས་པ་མེ་ལུག་ལོ་དང༌། དོན་གསུམ་པ་ས་སྤྲེལ་ལོ་གཉིས་སུ་དབང་དང་རྗེས་གནང་ཟུར་བཀའ་རེ་ཟུང་ལས་བཀའ་ཆོས་ཆེ་རིགས་མ་སྩལ། ས་སྤྲེལ་ལོ་མདོ་ཁམས་

ནས་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དང༌། འཇམ་པའི་དབྱངས་མཁྱེན་བརྩེའི་དབང་པོ་བཅས་ཀྱང་རིས་སུ་མེད་པའི་དགོན་ཁག་སོ་སོར་འབུལ་བ་དང་བསྙེན་བཀུར་གྱ་ནོམ་པ་མཛད་བཞིན་པའི་སྒོ་ནས་ཨེ་ཝྃ་དུ་ཕེབས།
དགུང་གྲངས་དོན་བཞི་པ་ས་བྱ་ལོར། བདག་ཅག་རྣམས་ཀྱིས་གསོལ་བ་བཏབ་པའི་ངོར། ནཱ་རོ་མཁའ་སྤྱོད་མའི་སྨིན་གྲོལ་ཡོངས་སུ་རྫོགས་པ་དང༌། དཔལ་ལྡན་དོན་གྲུབ་པའི་བཀའ་འབུམ་གྱི་ལུང་ལ་སོགས་པའི་བཀའ་ཆོས་འགའ་ཞིག་སྩལ།
འདི་ལོ་ཞབས་དྲུང་དབོན་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་པའང་མདོ་ཁམས་སུ་ཕེབས། དགུང་གྲངས་དོན་ལྔ་པ་ལྕགས་ཁྱི་ལོར་ཀུན་གཟིགས་འཇམ་པའི་དབྱངས་མཁྱེན་བརྩེའི་དབང་པོས་གསོལ་བ་བཏབ་པའི་ངོར།
གཤེད་དམར་ལྷ་ལྔའི་སྨིན་བྱེད་ཀྱི་དབང་དང༌། གྲོལ་བྱེད་སྤྲོས་མེད་ཀྱི་ཁྲིད་དང་བཅས་པ་དང༌། གཞན་ཡང་འཇིགས་བྱེད་ལྷ་བཅུ་གསུམ་མའི་དབང་དང༌། རྗེས་གནང་ཟུར་བཀའ་འགའ་ཞིག་སྩལ།
དགུང་གྲངས་དོན་དྲུག་པ་ལྕགས་ཕག་ལོར་ལོ་སྔ་མའི་ནང་ནས་མགུལ་བློ་ལྟ་བུས་བསྙུན་ཡུན་ཅུང་ཟད་རིང་ཞིང་སྐུ་མདངས་ཞན་པར་ཐར་རྩེ་རང་ནས་ཀྱང་ཞབས་བརྟན་དང་གསོལ་སྨན་གྱི་འཕྲོད་བཞེས་སོགས་ནར་མར་ཕུལ་ཅིང༌།
ལྷག་པར་ཀུན་གཟིགས་བླ་མ་འཇམ་དབྱངས་མཁྱེན་བརྩེའི་དབང་པོས་ཡོན་སྦྱར་ཏེ། མཁས་བཙུན་གྲུབ་པའི་གཙུག་རྒྱན་རྡོ་རྗེ་འཛིན་པ་ངག་དབང་ལེགས་གྲུབ་དཔོན་སློབ་རྣམས་ཀྱིས་སྒྲོལ་དཀར་འོད་ཟེར་དྲུག་སྦྲག་གི་སྒྲུབ་མཆོད་གནད་སྨིན་མཐའ་རྟེན་དཱུ་རྦའི་སྦྱིན་སྲེག་དང་བཅས་པ་མཛད་དེ།
ཀུན་གཟིགས་བླ་མས་ཞབས་བརྟན་འབུལ་མཚོན་དང་ལྷན་ཅིག་ཚེ་རྫས་ཕུལ་སྐབས་རྗེ་བླ་མ་ཉིད་ཀྱང་

དགྱེས་ཉམས་ཆེ་ཞིང༌། མདངས་རྨི་ལམ་དུ་རང་རེའི་བླ་བྲང་གི་ཤར་གྱི་རྩིག་རྨངས་འདི་ཞིག་ལ་ཁད་དུ་སྣང་བ་སེམས་མི་བདེ་བའི་ཉམས་ཀྱིས་གཉེར་པ་མཁྱེན་རབ་ལ་འདི་བཅོས་དགོས་ཚུལ་མོལ་བས་དེ་མ་ཐག་ལས་མི་ཁ་ཤས་དང་བཅས་རྩིག་པ་སྲ་བརླིང་ཞིག་འཕྲལ་དུ་གྲུབ་སོང་བ་ད་སྟེ་ལོ་ཤས་བརྟན་པར་འདུག་སྙམ་ཡིད་བདེ་བར་བྱུང་བ་ལ་དཔགས་ན།
ད་རེས་ནད་འདིས་སྐྱོན་མི་འདུག་ཅིང༌། ད་དུང་ལོ་ཤས་འཚོ་བ་འདྲ་ཞེས་བཀའ་སྩལ་བ་ལྟར།
དེ་འཕྲལ་སྐུ་ཁམས་རིམ་གྱིས་དྭང་སྟེ་སྐུའི་གཟི་བྱིན་སྔར་བཞིན་རྒྱས་པ་དང༌། བསྟན་འགྲོའི་དཔལ་དུ་ཞབས་པད་ཡུན་རིང་པོར་འཚོ་ཞིང་གཞེས་པའི་དགེ་མཚན་མངོན་དུ་གྱུར། དེ་སྐབས་སྡེ་དགེ་རྒྱལ་སྲས་བླ་མ་རིན་པོ་ཆེ་དབུས་གཙང་གི་ཕྱོགས་སུ་བསྙེན་བཀུར་སྟོབ་བཞིན་པའི་སྒོ་ནས་ཨེ་ཝྃ་དུ་ཕེབས།
དེས་གསོལ་བ་བཏབ་པ་ལྟར་རྗེ་ཉིད་ཀྱིས་མཁན་པོ་དང༌། མཁན་ཆེན་བླ་མ་རྣལ་འབྱོར་འཇམ་དཔལ་བཟང་པོས་ལས་ཀྱི་སློབ་དཔོན་མཛད་དེ་བདག་ཅག་ལ་སོགས་པ་དད་པའི་དགེ་འདུན་གྲངས་ཚང་བའི་དབུས་སུ་རབ་ཏུ་བྱུང་ཞིང་བསྙེན་པར་རྫོགས་པ་དང༌།
གསུང་ངག་རིན་པོ་ཆེ་ལམ་འབྲས་སློབ་བཤད་ཀྱི་སྨིན་གྲོལ་ཆ་ལག་ཡོངས་སུ་རྫོགས་པ་ལན་ཅིག་དང༌།
དབང་དང་རྗེས་གནང་ཟུར་བཀའི་རིགས་ཀྱང་ཁ་ཤས་སྩལ། དེ་ལོ་འཇམ་པའི་དབྱངས་མཁྱེན་བརྩེའི་དབང་པོའང་སྡེ་དགེ་དང་ལྷན་ཅིག་ཏུ་མདོ་ཁམས་སུ་བྱོན། དེ་ནས་བཟུང་སྟེ་དགུང་གྲངས་གྱ་གཉིས་པ་མེ་སྦྲུལ་ལོའི་བར་གཙོ་བོར་ཐུགས་དམ་ཁོ་ན་ལ་གཞོལ་བར་མཛད་ཅིང༌།
སྔ་ཕྱིར་བདག་གིས་གསོལ་བ་བཏབ་པའི་ངོར། རིགས་གསུམ་སྤྱི་དང༌། འཕགས་པ་བཅུ་གཅིག་ཞལ་ལྷ་སོ་བདུན་དང༌།
གདུགས་དཀར་ལྷ་ཉེར་བདུན་མ་དང༌། སྲུང་བ་ལྷ་ལྔ་བཅུ་རྩ་གཅིག་དང༌། འཇམ་

པའི་དབྱངས་ཨ་ར་པ་ཙ་ལྷ་ལྔ་དང༌། ཕྱག་རྡོར་འཆི་འཇོམས་དང༌། འཇིགས་བྱེད་རྭ་ལུགས་ལྷ་དགུ་དང༌། གསང་བ་འདུས་པ་འཇམ་པའི་རྡོ་རྗེ་དང༌། བདེ་མཆོག་ནག་པོ་པ་དང༌། ཀྱེ་རྡོ་རྗེ་བཀའ་བབས་བཞི་རྣམས་ཀྱི་དབང་བསྐུར་བ་དང༌།
རྗེས་གནང་ཟུར་བཀའ་འགའ་ཞིག་དང༌། ཀླུ་སྒྲུབ་རྒྱ་མཚོས་མཛད་པའི་ལམ་འབྲས་སློབ་བཤད་པོད་དང༌། ངག་དབང་བརྟན་རྡོར་གྱིས་མཛད་པའི་ལམ་འབྲས་ཚོགས་བཤད་དང༌། མུས་ཆེན་བཀའ་འབུམ་རྣམས་ཀྱི་ལུང་དང༌།
ཁྲོ་བཅུའི་རྗེས་གནང་སྔོན་དུ་འགྲོ་བའི་རྡོ་རྗེ་བྲག་རྫོང་མའི་ཕྱི་ཁྲིད་དང༌། མགོན་པོད་མེ་འབར་མ་དང༌། ཁ་སྐོང་དང༌། སྙན་བརྒྱུད་དང༌། ཡང་སྐོང་དང༌། དུད་སོལ་མའི་དཔེ་བུམ་རྣམས་ཀྱི་ལུང་རྣམས་བཀའ་དྲིན་ཆེན་པོའི་སྒོ་ནས་སྩལ་བ་དང༌།
གཞན་ཡང་དེ་སྐབས་རྣམས་སུ་སྐུ་རྟེན་གསར་བཞེངས་དང༌། ཐར་རྩེ་རང་གི་ལྷ་ཁང་ཁག་རྣམས་ལ་སྔ་ཕྱིར་རབ་ཏུ་གནས་པ་ལན་བཞི་ཙམ་མཛད་པ་དང༌།
ནོར་བུམ་དང༌། ཀླུ་བུམ་དང༌། ས་བདག་སྙིང་གཏེར་རྣམས་ཀྱི་བུམ་པ་མང་པོ་ཚུལ་བཞིན་དུ་བསྒྲུབས་པར་མཛད་དེ། ཡུལ་ཕྱོགས་སོ་སོར་སྦ་བ་སོགས་བསྟན་པ་དང་སེམས་ཅན་གྱི་དོན་ཁོ་ན་ལས་ནམ་ཡང་གཡེལ་བ་མི་མངའ་བ་ཡིན་ནོ།
།མགོན་ཁྱོད་བསོད་ནམས་སྤེལ་བའི་སླད། །གཏོང་བའི་སྒོ་བརྒྱ་དབྱེ་འདིས་ཅི། །གདོད་ནས་སྦྱིན་པའི་ཕ་རོལ་ཕྱིན། །ཡོངས་སུ་རྫོགས་པར་བྱས་མིན་ནམ། །འོན་ཏེ་སེམས་དཔའ་ཆེ་རྣམས་ཀྱིས།
།སྤྱོད་ཚུལ་གཞན་ལ་སློབ་པའི་ཕྱིར། །སྙིང་པོ་མེད་པའི་ནོར་རྣམས་ཀྱང༌། །སྙིང་པོ་དམ་པའི་དཔལ་ལ་སྦྱར། །རང་ཉིད་སྲིད་ཞི་ཐམས་ཅད་ཀྱི། །མཆོད་སྡོང་མཚུངས་པ་མེད་བརྙེས་ཀྱང༌། །ད་དུང་རྒྱལ་བའི་བསྟན་པ་ལ།
།གུས་པའི་སྲིད་ཞུ་ཅི་ཡང་མཛད། །གདུལ་བྱའི་བློ་གྲོས་དང་འཚམ་པར། །ཆོས་ཀྱི་འཁོར་ལོ་རབ་

བསྐོར་བས། །མ་དག་པ་ཡི་འཇིག་རྟེན་ཀྱང༌། །དག་པའི་ཞིང་ཁམས་བཞིན་དུ་བྱས། །འདི་ན་ཆོས་ཀྱི་བདུད་རྩིའི་རྒྱུན། །འབེབས་པར་བྱེད་པ་མང་མོད་ཀྱང༌། །ཁམས་དང་བསམ་པ་བག་ཉལ་ལ། །བརྟགས་ཏེ་སྟོན་པ་ཁྱོད་འདྲ་སུ།
།དེ་སླད་ཤེས་བྱ་ཀུན་གཟིགས་པའི། །ཉི་མའི་གཉེན་དེ་འདི་མིན་ནམ། །གཞན་དུ་ཐམས་ཅད་མཁྱེན་པ་ཡི། །ཆོས་སྨྲ་འདི་འདྲ་ཇི་ལྟར་འབྱུང༌། །རང་དོན་བྱང་ཆུབ་བརྙེས་བཞིན་དུ། །ཟབ་མོའི་ལམ་ལ་བརྩོན་པ་སོགས།
།འགྲོ་འདི་ཐར་པར་བཀྲི་བའི་སླད། །རྒྱལ་སྲས་སྤྱོད་ཚུལ་བསམ་མི་ཁྱབ། །ཉེས་སྤྱོད་ཕྲ་ཞིང་ཕྲ་བ་ཡང༌། །གཟོད་མ་ཉིད་ནས་སྤངས་ཟིན་ཕྱིར། །དེ་སླད་ཁྱོད་ཀྱི་ཕྲིན་ལས་ཀྱིས། །རྟག་ཏུ་ཕུན་ཚོགས་འབའ་ཞིག་སྟེར།།
།།གཉིས་པ་བྱང་ཕྱོགས་བོད་ཀྱི་རྒྱལ་པོ་གཞུང་ས་དགའ་ལྡན་ཕོ་བྲང་པ་ཆེན་པོས་ཆེན་པོར་འོས་པའི་མཚན་དང་ཡོ་བྱད་ཀྱིས་ཆེན་པོའི་གོ་སར་མངའ་གསོལ་ནས་རྣམ་དཀར་གྱི་ཕྲིན་ལས་ཇི་ལྟར་མཛད་པའི་ཚུལ་ནི།
སྔོན་བོད་ཆོས་རྒྱལ་མེས་དབོན་རྣམས་ཀྱི་སྐུ་དུས་ནས་བཟུང་སྟེ། དེང་སང་གི་བར་དུ་བྲང་ཏིའི་གདུང་རབས་རིམ་བྱོན་ཐམས་ཅད་ཀྱིས་སྤྱིར་སངས་རྒྱས་ཀྱི་བསྟན་པ་ལ་བྱ་བ་ཆེན་པོ་བྱས་ཤིང༌།
འགྲོ་བ་མང་པོ་ཕན་པ་དང་བདེ་བའི་ལམ་ལ་བཀོད་པ་དང༌། ཁྱད་པར་གཞུང་ས་དགའ་ལྡན་ཕོ་བྲང་པ་ཆེན་པོར་ཡང་རྣམ་ཀུན་ལྷག་བསམ་ལྷུར་ལེན་གྱིས་སྲི་ཞུ་གང་ཆེ་ཞུས་དང་ཞུ་མུ་ཡིན་པར་མ་ཟད།
སྔ་མ་ཤིང་ཡོས་ལོ་དང༌། མེ་འབྲུག་ལོ་གཉིས་སུ་ཡིད་སྲུབས་ཀྱིས་རྒྱུད་བསྐུལ་བའི་ཕ་རོལ་གོརྵ་ནས་བོད་ཆོས་ལྡན་གྱི་ཞིང་ཁམས་སུ་ཚུར་རྒོལ་བྱུང་བར་བརྟེན། དམག་འཁྲུགས་གཞི་ཆེ་ཙམ་བྱུང་བའི་སྐབས་སུའང༌།
རྗེ་འདིའི་སྐུ་མཆེད་མཛོད་པ་ནོར་ལྡན་ཤེས་རབ་བཟང་པོ་གཞི་རྩེའི་རྟ་ཁལ་མགོ་བྱེད་དུ་བསྐོ་བཞག་སྩལ་བར་ཡང་དཔོན་

འབངས་སྤྱི་སྒེར་ཚང་མར་ཕན་ཐོགས་ཤིན་ཏུ་ཆེ་བར་བྱུང་བ་དང༌། ལྷག་པར་དེ་སྐབས་བོད་ལྗོངས་སུ་འཁོད་པའི་འབྱོར་ལྡན་ཡོད་རིགས་ལ་གཞུངས་ནས་དམག་ཕོགས་ཀྱི་ཡོད་འདོན་འགེལ་བར་མཛད་གཤིས། ཐར་རྩེར་ཡང་བོད་དངུལ་ཊམ་སྲང་ཕྱེད་སུམ་བརྒྱ་སྐོར་དང༌།
ནས་ཁལ་སུམ་སྟོང་སྐོར་དང༌། ཇ་མར་སོགས་ཤིན་ཏུ་ཕོན་ཆེ་བ་འབུལ་དགོས་བཀའ་ཕེབས་བྱུང་བ་རྣམས་ཀྱང་གཙང་འབུལ་ཞུས་པར་བརྟེན། དེ་རྣམས་ཀྱི་གཟིགས་བཟོས་བདག་རྐྱེན་དུ་ཐར་རྩེར་རང་གི་བླ་རབས་རིམ་ཅན་ལ་ཤ་འཛིན་ནི་ཐིག་ཐི་གུ་ཆི་མཁན་པོ་ཞེས་པའི་ཆོ་ལོ་དང༌།
ཐམ་ཀ་ཆེ་བ་གྲུ་བཞི་དང༌། ཆུང་བ་རྒྱུན་ཐམ་སྒོར་མོ་དང༌། རྟ་དར། ན་བཟའི་སྐོར་དང༌། ཆིབས་པར་ཏོག་དང༌།
ཟེ་ཁེབས་དང་ལོང་ཁེབས་ལ་སོགས་པ་མདོར་ན་མཁན་ཆས་ཆ་ཚང་བ་སྩལ་བ་དང༌། ཐར་རྩེ་རང་གི་བླ་མ་སྒར་པ་དང༌། ཚོང་པ་སོགས་སྟོད་སྨད་ལྷོ་བྱང་གང་དུ་སོང་ཡང་ཇ་ཁྲལ་དང་ལ་ཁྲལ་དང་ཐབ་ཁྲལ་གྱིས་མཚོན་པའི་ཁྲལ་རིགས་ཆེ་ཕྲ་མཐའ་དག་སྤྲོད་མི་དགོས་པ་དང༌།
བླ་གཞིས་རྒྱ་མཚོ་གླིང་པ་ཐར་རྩེ་རང་ལ་གཙང་ཆོད་ཡིན་པ་སོགས་ཀྱི་ཤེལ་སྦམ་བཅས་ལེགས་པར་སྩལ་བར་མཛད་མོད། འོན་ཀྱང་བདག་ཅག་གི་དཔལ་ལྡན་བླ་མ་དམ་པ་ཡོན་ཏན་རིན་པོ་ཆེའི་ཕུང་པོར་གྱུར་པ་འདི་དག་བསྐལ་པ་དཔག་ཏུ་མེད་པའི་སྔོན་རོལ་ནས་སྲིད་དང་ཞི་བའི་མཐའ་ལ་མི་གནས་པའི་ཁམས་གསུམ་ཆོས་ཀྱི་རྒྱལ་པོའི་རྒྱལ་སྲིད་ཆེན་པོ་བདག་གིར་མཛད་ཟིན་ནའང༌།
སྐབས་སུ་བབ་པའི་གདུལ་བྱ་རྣམས་ཀྱི་བློའི་རིམ་པ་དང་བསྟུན་ཏེ་མཆོག་དམན་བར་གསུམ་གྱི་སྤྲུལ་པ་སྣ་ཚོགས་པའི་སྒོ་ནས་སེམས་ཅན་གྱི་དོན་མཛད་པར་གོར་མ་ཆག་ལ། རྒྱུ་མཚན་དེའི་ཕྱིར་ན་ཚེ་འདི་སྣང་གི་རྙེད་པ་དང༌།
བཀུར་སྟི་

དང༌། གོ་ས་དང༌། ཐོབ་ཐང་སོགས་ལ་ལྟོས་དགོས་པ་མིན་རུང༌། རེ་ཞིག་འཇིག་རྟེན་ཚུ་རོལ་མཐོང་བ་རྣམས་ཀྱི་སྣང་ཚུལ་དང་བསྟུན་ཏེ། རྗེ་འདི་དགུང་གྲངས་བརྒྱད་ཅུ་གྱ་གཉིས་པ་དང༌། མཁན་རིན་པོ་ཆེ་རྣལ་འབྱོར་འཇམ་དཔལ་བཟང་པོ་དགུང་གྲངས་དྲུག་ཅུ་རེ་དགུར་སོན་པ་དམར་སེར་ཅན་ཞེས་པ་མེ་མོ་སྦྲུལ་གྱི་ལོའི་ས་ག་ཟླ་བའི་དཀར་ཕྱོགས་ཀྱི་གྲལ་ཚེས་ལྔའི་ཉིན།
ཇི་ལྟར་འཁོར་ལོས་སྒྱུར་བའི་རྒྱལ་པོ་ལ་རྒྱལ་སྲིད་རིན་པོ་ཆེ་རྣམ་པ་བདུན་གྱིས་ཡོངས་སུ་མངའ་གསོལ་བ་ལྟར།
སྐུ་ཚེ་བརྟན་བཞུགས་ཀྱི་ཆོ་ག་དང་འབྲེལ་བར་བཤད་མ་ཐག་པའི་མཚན་དང༌། ཡོ་བྱད་རྣམས་དང༌། གཞན་ཡང་ལེགས་འབུལ་གྱི་ཚོགས་དང་བཅས་པའི་སྒོ་ནས་བོད་གངས་ཅན་གྱི་མཁན་པོ་ཆེ་གྲས་སུ་ཡོངས་སུ་མངའ་གསོལ་བར་གྱུར་ཏོ།
དེ་ནས་བཟུང་སྟེ་དགུང་གྲངས་གྱ་དྲུག་ཏུ་ཕེབས་པ་ལྕགས་བྱ་ལོའི་བར་གཙོ་བོར་ཐུགས་དམ་ཁོ་ན་ལ་གཞོལ་བར་མཛད། སྐབས་སྐབས་སུ་བདེ་ཀྱེ་གསང་གསུམ་གྱི་སྒྲུབ་མཆོད་རྣམས་ཀྱང་ཞག་ཁ་ཤས་རེ་གསུང་བར་མཛད་པ་དང༌།
ས་སྐྱ་ནས་གདུང་སྲས་རིན་པོ་ཆེ་འཇམ་མགོན་ཕྱོགས་ཀྱི་གླང་པོའང་སྔ་ཕྱིར་ལན་གཉིས་ཙམ་ཕེབས་ནས་རྗེ་འདི་ལས་བཀའ་ཆོས་འགའ་ཞིག་གསན་པ་དང༌།
བདག་ཅག་དོན་གཉེར་རྣམས་ཀྱིས་གསོལ་བ་བཏབ་པའི་ངོར་ཇོ་བོ་ལུགས་ཀྱི་སྒྲོལ་མ་ཉེར་གཅིག་དང༌། དཔྱལ་ལུགས་ཕག་མོ་སྐོར་གསུམ་གྱི་བྱིན་རླབས་སོགས་དང༌། ཉེ་བར་མཁོ་བའི་ལུང་འགའ་ཞིག་དང་བཅས་པའི་ཆོས་ཀྱི་བདུད་རྩིའང་ཅི་རིགས་པར་སྩོལ་བར་མཛད་ཅིང༌།
མདོར་ན་སྐུ་ན་དེ་ཙམ་དུ་སོན་ཀྱང༌། སྐུ་གཟུགས་ཀྱི་བབས་ཧ་ཅང་ལྕི་བ་དང༌། ཐུགས་རབ་མི་གསལ་བ་སོགས་མི་མངའ་ཞིང༌།
ཐུགས་དམ་སོགས་ལ་ལྷོད་པ་མེད་པ་ནི་

ཤིན་ཏུ་ངོ་མཚར་བའི་གནས་ཡིན་ནོ། །དེ་ལྟར་སྐུ་ཚེ་རངས་པོར་དམ་པའི་ཆོས་འཆད་པ་དང༌། རྩོད་པ་ནི་གདུལ་བྱ་རྣམས་ཀྱིས་མ་རྟོགས་པ་དང༌། ལོག་པར་རྟོག་པའི་ཐེ་ཚོམ་གྱི་དྲྭ་བ་སེལ་བའི་སླད་དུ་འདི་རྣམས་ནི་འཐད་ལ།
འདི་དག་ནི་མི་འཐད་པའོ། །ཞེས་རྒྱུ་མཚན་དང་བཅས་པས་བཀའ་སྩལ་བ་རྣམས་ཡིན་ལ། གསུང་རྩོམ་ནི་གསང་འདུས་མི་བསྐྱོད་པའི་ཆོ་ག་ནག་འགྲོས་མ་དང༌། སྡེ་དགེའི་གཞི་བདག་འབྲི་གཉན་གདོང་གི་བསང་མཆོད་དང༌།
ཁམས་ཕྱོགས་ཀྱི་དགོན་སྡེ་འགའ་ཞིག་གི་བཅའ་ཡིག་དང༌། ཞལ་གདམས་དང༌། གསོལ་འདེབས་ཀྱི་སྐོར་རེ་ཟུང་ལས་རྒྱ་ཆེ་རིགས་མ་མཛད་དོ། །གཞན་ཡང་ལོ་རེ་བཞིན་ཆོ་འཕྲུལ་ཟླ་བའི་ཚེས་གཅིག་ནས་བཅོ་ལྔའི་བར་ཉིན་རེ་བཞིན་སྤོས།
མར་མེ། ཞལ་ཟས་རྣམས་བརྒྱ་ཕྲག་རེ་དང་འབྲེལ་བར་དགེ་སློང་བཅོ་ལྔ་སྐོར་གྱིས་བླ་མ་མཆོད་པ་དང༌། གནས་བརྟན་ཆོ་ག་དང༌། སྒྲོལ་མ་མཎྜལ་བཞི་པའི་ཆོ་ག་སོགས་གསུང་བ་དང༌།
རྒྱུན་དུའང་ཉ་སྟོང་ཚེས་བརྒྱད་ཕལ་ཆེ་བར་བརྒྱ་མཆོད་རེ་དང་བཅས་ཏེ་དགེ་སློང་ཉུང་ཤས་རེས་བླ་མ་མཆོད་པ་སོགས་གསུང་བ་དང༌། ཡང་རྗེ་འདི་སྐུ་མཆེད་རྣམས་ནས་ལོ་རེ་བཞིན་དགེ་སློང་བཅོ་ལྔ་སྐོར་གྱིས་རྒྱལ་བའི་བཀའ་འགྱུར་རིན་པོ་ཆེ་གསུང་སྒྲོགས་ཚར་རེ་མ་ཆག་པར་མཛད་པ་དང༌།
དུས་དུས་སུ་ཞབས་བརྟན་རིམ་གྲོའི་རིགས་ཀྱང་ཤིན་ཏུ་རྒྱ་ཆེ་བ་སྒྲུབ་པ་དང༌། སྔར་བསྙེན་བཀུར་ཞུ་བ་མ་བྱུང་བའི་དགོན་སྡེ་འགའ་ཞིག་ལའང་མང་ཇའི་བསྙེན་བཀུར་སོགས་སྩལ་བ་དང༌།
བལ་ཡུལ་གྱི་མཆོད་རྟེན་དང༌། ལྷ་ལྡན་གྱི་ཇོ་ཤཱཀ་རྣམ་གཉིས་བཅས་ཀྱི་མདུན་དུའང་སྔ་ཕྱིར་མཆོད་འབུལ་ཡང་ཡང་བསྐུར་བར་མཛད་པ་དང༌།
མཁན་རིན་པོ་ཆེ་རྣལ་འབྱོར་འཇམ་དཔལ་

བཟང་པོས་ཨེ་ཝཾ་པའི་མཁན་ས་ཞལ་འཛིན་གནང་བའི་སྐབས། ཐར་རྩེ་ནས་གཙུག་ལག་གི་ཚོགས་འབོལ་ཡོངས་སུ་རྫོགས་པ་གསར་བཟོས་དང༌། དེའི་སྟེང་གི་གྲུམ་རྩེའི་གྲལ་གདན་རྣམས་གསར་སྦྱོར་མཛད་པར་ཡང་རིན་ཆེན་གཉིས་པ་རྡོ་ཚད་མང་དུ་སོང་བ་དང༌།
གཙུག་ལག་ཁང་དུ་གོས་ཆེན་བཟང་བསྒྲིགས་ཀྱི་རྟེན་ཁེབས་ཉེར་ལྔ་དང༌། བླ་གཞུང་གཡབ་ཆེན་དུ་མཁན་སློབ་ཟུར་བཞི་དང་བཅས་པའི་སྣམ་སྦྱར་ནང་གོས་ལས་གྲུབ་པ་སོགས་སྦྱོར་འཇགས་སྩལ་བ་དང༌།
རྗེ་འདི་སྐུ་མཆེད་གཉིས་ཀྱི་དགོངས་བཞེད་དང༌། དེའི་ཕྲིན་ལས་ཀྱི་གདུགས་དཀར་གྱེན་དུ་འདེགས་པ་མཛོད་པ་ནོར་ལྡན་ཤེས་རབ་བཟང་པོ་པས་གཙོ་བྱས་ཏེ། ཨེ་ཝྃ་པའི་བླ་ཁག་ཐམས་ཅད་ཐུན་མོང་གི་སྒོ་ནས་བླ་བྲང་གཞུང་གི་གཡབ་ཆེན་གྱི་སྐོར་ལ་ཉམས་གསོས་དང༌།
དེ་རྗེས་ངོར་ཆེན་གྱི་དགོངས་རྫོགས་སུ་བཞེངས་པའི་བདེ་གཤེགས་མཆོད་རྟེན་བརྒྱད་ཀྱི་གཙོ་བྱས་པའི་མཆོད་རྟེན་རྣམས་ལ་ཉམས་གསོ་དང༌།
ཐོག་གཡབ་གསར་དུ་བརྗེ་བ་དང༌། དེ་རྗེས་ལམ་འབྲས་ལྷ་ཁང་དང༌། དངུལ་གདུང་ལྷ་ཁང་སྟེང་ཤོད་རྣམས་ལ་ཉམས་གསོ་རྣམས་ཕུལ་དུ་ཕྱིན་པར་མཛད་ཅིང༌། དེའི་ཚེའང་གཡབ་ཆེན་གྱི་ཉམས་གསོའི་སྐབས་ཐར་རྩེར་རང་གི་གཞུང་སྒེར་ལྟོས་པ་དང་བཅས་པའི་ཞལ་འདེབས་བྱས་རིགས་ཐམས་ཅད་བསྡོམས་པས་བོད་དངུལ་རྡོ་ཚད་སུམ་ཅུ་སོ་གཅིག་ཙམ་ཟིན་པ་དང༌།
མཆོད་རྟེན་གྱི་ཉམས་གསོའི་སྐབས་རྗེ་འདིས་བོད་དངུལ་ཊམ་སྲང་བརྒྱ་ཞལ་འདེབས་སུ་སྩལ་བ་དང༌།
དུས་ཕྱིས་བདག་གིས་ཨེ་ཝྃ་པའི་མཁན་སའི་ལས་ཁུར་གཟུང་སྐབས་ཀྱང༌། ཨེ་ཝྃ་པའི་བླ་ཁག་ཐམས་ཅད་ཐུན་མོང་གིས་འདུས་ཚོགས་ཀྱི་ཚོགས་ཁྲོ་གཉིས་གསར་བཟོས་དང༌།
རྙིང་པ་གཉིས་ལ་ཉམས་གསོས་མཛད་ཅིང༌། ཐར་རྩེ་སྒེར་ནས་ཚོགས་ཁྲོ་གཅིག་གསར་

བཟོས་ཀྱིས་སྦྱོར་འཇགས་མཛད་སོང་བར་འགྲོ་དྲོན་ཐམས་ཅན་ཞིབ་ཏུ་བརྩིས་པས་ཚོགས་ཁྲོ་གཅིག་ལ་བོད་དངུལ་རྡོ་ཚད་བཅོ་བརྒྱད་ཙམ་ཟིན་སོང་བ་དང༌། དེ་ལྟ་བུའི་ཚོགས་ཁྲོ་སྦྱོར་འཇགས་མཛད་པའི་ཉིན། གཙུག་ལག་ཁང་དུ་དཀོན་མཆོག་གི་རྟེན་གྱི་དྲུང་དུ་བརྒྱ་མཆོད་རྣམ་ལྔ་དང༌།
གོས་ཆེན་གྱི་བླ་བྲེ་ཁྱད་པར་དུ་འཕགས་པ་གཅིག་གསར་སྦྱོར་སྩལ་བ་དང་འབྲེལ་བར་འདུས་ཚོགས་རིན་པོ་ཆེར་བླ་མ་མཆོད་པའི་ཆོ་ག་བཙུགས་ཏེ་བསྙེན་བཀུར་གྱ་ནོམ་པ་དང༌།
ཕྱག་འགྱེད་དགེ་འདུན་བརྒྱད་རེ་ལ་ལྗོན་ཇ་ཞབས་བཅུ་སྦག་རེ་དང༌། དེའི་སྟེང་དུ་ཚབ་རའི་དར་འགྱེད་ལ་སོགས་པ་མདོར་ན་སེམས་མེད་རྣམས་ཀྱང་དགེ་བ་ལ་རྗེས་སུ་ཡི་རང་བ་སྙམ་བྱེད་པ་མཛད་པ་དང༌།
གཞན་ཡང་མཛོད་པ་ནོར་ལྡན་ཤེས་རབ་བཟང་པོས་བསྟན་འགྲོར་ཕན་དུ་རེ་བའི་ལྷག་བསམ་བཟང་པོས་ངལ་བ་ཁྱད་དུ་བསད་དེ་གཞུངས་ཆེན་པོར་སྔ་ཕྱིར་སྙན་སྦྲོན་ཡང་ཡང་ཕུལ་ཏེ།
ངོར་བླ་བྲང་གཞུང་ནས་ལོ་རེ་བཞིན་ཚེར་ཆེན་རྩྭ་བོགས་གསེར་མགུར་ཞོ་ལྔ་དང༌། ཇའུ་སི་སྦག་གཅིག་ཆག་མེད་དུ་སྤྲོད་དགོས་པ་རྩ་ཆག་ཏུ་སོང་བ་དང༌། ཡང་བླ་བྲང་གཞུང་ནས་ལྷ་ཁང་རྒྱབ་ཀྱི་རྟེན་བོགས་ལོ་རེ་སྐོར་ལྟར་གྱི་ཊམ་ལྔ་བཅུ་རེ་དང༌།
ལོ་རེ་རྟེན་ལྟར་གྱི་ཊམ་ཉེར་ལྔ་རེ་སྤེལ་མའི་ཚུལ་གྱིས་མ་ཆག་པར་སྤྲོད་དགོས་པ་ད་ཕྱིན་རྩ་ཆག་ཏུ་སོང་བ་དང༌། ཡང་བླ་ཁག་ལྔ་སྤྱི་འཐུས་ནས། གལ་ཏེ་གསེར་གླིང་པའི་རྒྱ་ཤིང་རྔོད་གསུམ་དང༌།
གྭ་ཁྲལ་དང༌། ལམ་ཐོག་པ་རྫོང་སོགས་ཁྲལ་འཁྲི་ཡོངས་བསྡོམས་དངུལ་ཊམ་སྲང་ཞེ་ལྔ་རེའི་རྩིས་ཙམ་ལོ་རེ་བཞིན་མ་ཆག་པར་སྤྲོད་དགོས་པ་རྩ་ཆག་ཏུ་སོང་བ་དང༌།
ཡང་ངོར་པའི་ཆོས་གཞིས་སྲད་ཆུ་བཟང་བར་བར་སྐབས་ཞིག་ནས་བཅུ་གཉིས་ཆག་དོད་ཅེས་

བའི་ཁྲལ་ལོ་བཅུ་གཉིས་རེའི་མཚམས་ནས་ཊམ་སྲང་ཞེ་ལྔ་རེ་སྤྲོད་དགོས་བྱུང་འདུག་པ་རྩ་ཆག་ཏུ་སོང་བ་དང༌། ཡང་སྲད་ཆུ་བཟང་སར་པ་ཆ་རྐང་བདུན་གྱི་ཁྲལ་འཁྲི་རྒྱ་ཤིང་རྡོད་གསུམ་སོགས་མ་ཆད་པར་སྒྲུབ་མུ་ལ་སུམ་ཟུར་རེ་དེ་སྔ་ལོ་མང་པོར་ཆག་པ་དང༌།
ཡང་སྲད་ཆུ་བཟང་པས་གྭ་ཁྲལ་ཊམ་སྲང་ཉེར་ལྔ་རེ་ལོ་རེ་བཞིན་ཆག་མེད་དུ་སྤྲོད་དགོས་པ་ལ། ད་ཕྱིན་ལོ་རེ་བཞིན་ཊམ་སྲང་གསུམ་རེ་ལས་སྤྲད་མི་དགོས་པ་དང༌།
ཡང་ཨེ་ཝྃ་བླ་བྲང་གཞུང་དུ་སྦྲ་དུད་རྐང་གསུམ་ལས་མེད་པ་ལ། བར་སྐབས་ཞིག་ནས་དེའི་སྟེང་སྤྲ་དུད་རྐང་གཉིས་ཀྱི་ཁྲལ་འཁྲི་བྱུང་འདུག་པའི་ནང་ནས། སྦྲ་དུད་རྐང་གཅིག་གི་ཁྲལ་འཁྲི་རྩ་ཆག་ཏུ་སོང་བ་དང༌།
སྦྲ་དུད་རྐང་གཅིག་གི་ཚབ་ཏུ་ཐར་རྩེར་རང་གི་ཁང་ཞིང་འཛལ་ཟེར་བ་དེ་བཅུག་པ་སོགས་ཨེ་ཝྃ་བླ་བྲང་གཞུང་དང༌། དེའི་ཆོས་གཞིས་མི་སེར་བཅས་ལ་ཕན་སླེབ་ཤིན་ཏུ་ཆེ་བར་བྱུང་བ་དང༌། ཁྱད་པར་ཚེ་འདིར་སྣང་གི་བྱ་གཞག་དང་སྟོབས་འབྱོར་ཙམ་གྱིས་སངས་རྒྱས་ཀྱི་བསྟན་པ་ལ་བྱ་བ་བྱེད་ནུས་པ་མ་ཡིན་ཏེ།
སངས་རྒྱས་ཀྱི་བསྟན་པ་ཞེས་པའི་མིང་གི་གདགས་གཞི་ནི་དམ་པའི་ཆོས་བཤད་པ་དང་སྒྲུབ་པ་ཁོ་ན་ཡིན་ལ།
བཤད་སྒྲུབ་མེད་པའི་ཡུལ་ཕྱོགས་ལ་དགོན་པ་ཞེས་མིང་དུ་གདགས་ཀྱང་དོན་ལ་གྲོང་པ་དང་ཁྱད་པར་ཅིའང་མེད་པས་སྙིང་ཡོད་རྣམས་ཀྱིས་སངས་རྒྱས་ཀྱི་བསྟན་པ་འཕེལ་བ་དང༌། རང་ཉིད་ཀྱང་འཁོར་བ་དང་ངན་སོང་གི་གཡང་སར་མི་ལྷུང་བའི་ཆེད་དུ་བཤད་པ་དང་སྒྲུབ་པ་ལ་རྩེ་གཅིག་ཏུ་བརྩོན་པར་བྱ་དགོས་པ་ཡིན་ལ།
དེའང་ཐོག་མར་བཤད་པ་ལ་མ་བརྟེན་པར་སྒྲུབ་པ་མི་འབྱུང་བས་ན། སློབ་དཔོན་མཁས་པ་རྣམས་ཀྱིས་འཆད་རྩོད་རྩོམ་གསུམ་ལ་འབད་པ་དང༌།
སློབ་མ་རྣམས་ཀྱིས་ཀྱང་སྔོན་དུ་ཐོས་བསམ་ལ་འབད་པ་ནི་མེད་དུ་མི་རུང་བའི་བསྟན་པའི་གཞི་ཆེན་པོ་

ཡིན་པར་བརྟེན། བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་ཆེན་པོ་འདིས་ཀྱང་ས་ངོར་གྱི་ཕྱོགས་སུ་ཕྱི་རིག་པའི་གནས་དང༌། ནང་མདོ་རྒྱུད་ཀུན་ལ་འཆད་ཉན་མཐར་ཕྱིན་པ་ཞིག་བྱུང་ན་ཅི་མ་རུང་སྙམ་དུ་དགོངས་ཤིང༌།
དེའང་ས་ངོར་གྱི་ཕྱོགས་སུ་ཕྱི་ནང་གི་རིག་གནས་ཀུན་ལ་འཆད་རྩོད་རྩོམ་གསུམ་ཚུལ་བཞིན་དུ་བགྱིད་པར་ནུས་པའི་མཁས་པ་སུའང་མ་མཆིས་པར་བརྟེན། འཛམ་གླིང་བསོད་ནམས་ཀྱིས་མགྲོན་དུ་ཁུག་པའི་མཆོག་གི་སྤྲུལ་པའི་སྐུ་རིན་པོ་ཆེ་ངེས་པ་དོན་གྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོ་འདི་ཉིད་ཐར་རྩེ་རང་ལ་སྒེར་ཆོད་དུ་སྩལ་ཐུབ་པར་སྡེ་དགེ་ཆོས་རྒྱལ་ཆེན་པོར་སྙན་སྦྲོན་ཕུལ་བ་ན།
དེས་ཀྱང་དགྱེས་བཞིན་པའི་སྒོ་ནས་སྩལ་ཞིང༌། དེ་ལྟ་བུའི་འཇམ་མགོན་མཁྱེན་བརྩེའི་དབང་པོ་འདི་ཉིད་ནི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་མཁྱེན་བརྩེ་ནུས་གསུམ་གཅིག་ཏུ་བསྡུས་ཏེ་སྙིགས་དུས་ཀྱི་བསྟན་འགྲོའི་མགོན་དུ་བསམ་བཞིན་དུ་སྐུའི་སྐྱེ་བ་བཞེས་པའམ།
རྣམ་པ་གཅིག་ཏུ་ན་རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པར་གདོན་མི་ཟ་སྟེ།
རྩོད་བྲལ་དུས་བབ་ཀྱི་གཏེར་སྟོན་ཆེན་པོ་མཆོག་གྱུར་བདེ་ཆེན་གླིང་པའི་ཟབ་གཏེར་ལས་ཀྱང་ཆོས་རྒྱལ་ཁྲི་སྲོང་ལྡེའུ་བཙན་གྱི་རྣམ་འཕྲུལ་དུ་བཤད་པ་དང༌། ཡང་བདག་གི་བླ་མ་རྩོད་དུས་ཀྱི་ཀུན་མཁྱེན་བུ་སྟོན་གཉིས་པ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་གིས་མཛད་པའི་འཁྲུངས་རབས་གསོལ་འདེབས་ལས་ནི་གནས་གསར་པ་འཇམ་མགོན་མཁྱེན་བརྩེའི་དབང་ཕྱུག་གི་རྣམ་འཕྲུལ་བྱམས་པ་ནམ་མཁའ་འཆི་མེད་དང༌།
འཇམ་པའི་དབྱངས་མཁྱེན་བརྩེའི་དབང་པོ་འདི་གཉིས་ཀ་ཡིན་པར་བཤད་ལ། འདིའང་རྡོ་རྗེའི་བཀའ་ངེས་པའི་གཏན་ཚིགས་དང་བཅས་

པ་ཞིག་སྟེ། རིག་འཛིན་ཡོངས་འདུས་ཀྱི་ཆོས་བདག་ལུང་བསྟན་སོགས་སུ་གནས་གསར་བ་མཁྱེན་བརྩེའི་དབང་ཕྱུག་ཆོས་རྒྱལ་ཁྲི་སྲོང་ལྡེའུ་བཙན་གྱི་རྣམ་འཁྲུལ་ཡིན་པར་བཤད་པ་དང༌། ཡང་ལས་འཕྲོ་གླིང་པས་ནི་ལང་གྲོའི་རྣམ་འཕྲུལ་དུ་བཤད་ཅིང༌།
དོན་འདི་དག་ལ་བརྟེན་ནས་རྒྱལ་མཆོག་ལྔ་པ་རིན་པོ་ཆེས་ཀྱང་ཐོག་མའི་སྤྲུལ་གཞི་ནི་འཇམ་པའི་དབྱངས་ཡིན་ལ། དེ་ནས་ཤཱ་རིའི་བུ། ཆོས་རྒྱལ་ཁྲི་སྲོང་ལྡེའུ་བཙན།
ལང་གྲོ་དཀོན་མཆོག་འབྱུང་གནས་སོགས་ཡིན་པར་བཤད་དོ། །གང་ལྟར་ཡང་ས་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས་ནི་འབད་མེད་ལྷུན་གྱིས་གྲུབ་པའི་ཕྲིན་ལས་ཀྱིས་སེམས་ཅན་གྱི་དོན་རྒྱུན་མི་འཆད་པ་ཁོ་ན་ལས།
ཚེ་འདིའི་སྣང་ཤས་ལ་ལྟོས་དགོས་པ་མིན་ནའང༌། རེ་ཞིག་བྱམས་པ་ནམ་མཁའ་འཆི་མེད་དང་ཐུགས་རྒྱུད་གཅིག་པར་བཟུང་སྟེ། ཐར་རྩེ་རང་གི་ཞབས་དྲུང་དུ་མངའ་གསོལ་བར་མཛད་ཅིང༌། དེ་ལྟ་བུའི་རྗེ་བཙུན་བླ་མ་འཇམ་པའི་དབྱངས་མཁྱེན་བརྩེའི་དབང་པོ་དེས་ཀྱང་འཆད་པ་དང༌།
རྩོད་པ་དང༌། རྩོམ་པ་ལ་སོགས་པའི་སྒོ་ནས་བརྩེ་ཆེན་སྙིང་པོའི་ཞབས་ཀྱི་རིང་ལུགས་མཐའ་དག་ཤིན་ཏུ་དར་ཞིང་རྒྱས་པར་མཛད་པ་དང༌།
གཞན་ཡང་གསང་སྔགས་སྔ་འགྱུར་བ་དང༌། ཇོ་བོ་བཀའ་གདམས་པ་དང༌། དྭགས་པོ་བཀའ་བརྒྱུད་པ་དང༌། ཤངས་པ་བཀའ་བརྒྱུད་པ་དང༌། ཞི་བྱེད་ཀྱི་སྐོར་དང༌། བུ་ལུགས་དང༌། ཇོ་ནང་དང༌། བོ་དོང་པ་ལ་སོགས་པ་རིས་སུ་མེད་པའི་ཆོས་ཚུལ་མཐའ་དག་དར་རྒྱས་སུ་མཛད་པ་དང༌།
ཁྱད་པར་དེ་དག་གི་ནང་གསེས་ཆོས་རྒྱུན་ཤིན་ཏུ་ཕྲ་བ་མར་མེ་སྣུམ་ཟད་ལྟ་བུར་གྱུར་པ་ཇི་སྙེད་མཆིས་པ་ཐམས་ཅད་ཀྱང་ཉམས་པ་གསོས་ཏེ་སླར་ཡང་དབྱར་མཚོ་ལྟར་སྤེལ་བ་དང༌།
རྗེ་བཙུན་ས་སྐྱ་པ་ནས་བརྒྱུད་པ་གཙོ་བོར་གྱུར་

པའི་མན་ངག་ཐོར་བུའི་སྐོར་མཐའ་དག་ཀྱང་རྒྱུན་མི་ནུས་པའི་ཆེད་དུ་ཕྱོགས་གཅིག་ཏུ་བསྒྲིགས་པར་མཛད་པའི་སྒྲུབ་ཐབས་ཀུན་ལས་བཏུས་པ་པུུ་སྟ་ཀ་བརྒྱད་ཙམ་བཞུགས་པ་ཐམས་ཅད་ཀྱང་དེང་སྐབས་སྤར་དུ་སྤེལ་བཞིན་པའི་སྐབས་དང༌།
ཨོ་རྒྱན་ཆེན་པོས་ཆོས་བདག་ཏུ་ཇི་ལྟར་ལུང་བསྟན་པ་བཞིན་དུ་རྩོད་བྲལ་དུས་བབ་ཀྱི་གཏེར་སྟོན་ཆེན་པོ་མཆོག་གྱུར་བདེ་ཆེན་གླིང་པས་སྤྱན་དྲངས་པའི་ཟབ་ཆོས་རྣམས་ཀྱང་ཕྱོགས་ཐམས་ཅད་དུ་དར་ཞིང་རྒྱས་པར་མཛད་པ་དང༌།
སྔ་ན་མེད་པའི་རྟེན་གསུམ་ངོ་མཚར་ཅན་བསམ་གྱིས་མི་ཁྱབ་པ་བཞེངས་པ་སོགས་མདོར་ན་ཕྲིན་ལས་ནམ་མཁའ་དང་མཉམ་ཞིང་རིས་སུ་མེད་པའི་བསྟན་པའི་སྲོག་ཤིང་གཅིག་པུར་གྱུར་པ་ཡིན་ནོ།
།ཡང་གནས་ལྔ་རིག་པའི་མཁས་པ་ཆེན་པོ་འཇམ་པའི་དབྱངས་ངག་དབང་ལེགས་གྲུབ་བམ། མཚན་གཞན་ངག་དབང་བློ་གྲོས་སྙིང་པོ་གཞན་ཕན་མཐའ་ཡས་པའི་འོད་ཟེར་ཞེས་ཡོངས་སུ་གྲགས་པ་འདི་ཉིད་ཀྱང་སྐུ་ན་ཆུང་ངུའི་དུས་ནས་མདོ་རྒྱུད་མཐའ་དག་ལ་མཁྱེན་པའི་སྤྱན་རས་གསལ་བར་གྱུར་ནའང༌།
བསྟེན་པར་བྱ་བའི་སློབ་དཔོན་མཁས་པ་སུའང་མ་བཞུགས་པར་བརྟེན་ཕྱི་རིག་པའི་གནས་ལ་སྦྱངས་པ་མཛད་པ་ཞིག་མ་བྱུང་ལ།
ཕྱིས་སུ་བཅུ་ཕྲག་རིག་པའི་མ་ཧཱ་པཎྜི་ཏ་འཇམ་པའི་དབྱངས་མཁྱེན་བརྩེའི་དབང་པོ་ཨེ་ཝྃ་དུ་ཕེབས་པ་ན། བདག་ཅག་གི་དཔལ་ལྡན་བླ་མ་དམ་པ་འདིས། ད་ནི་ཁྱེད་ཀྱིས་ཀྱང་ཕྱི་རིག་པའི་གནས་ལ་སྦྱངས་པ་མཐར་ཕྱིན་པ་མཛོད་ཅིག་ཅེས་བསྐུལ་བ་ན།
དེས་ཀྱང་དེ་བཞིན་དུ་མཛད་དེ་ཕྱིས་གནས་ལྔ་རིག་པའི་མ་ཧཱ་པཎྜི་ཏ་ཆེན་པོར་གྱུར་ལ། སླར་ཡང་དེའི་ཕྲིན་ལས་ཀྱི་རྒྱུན་གོང་ནས་གོང་དུ་འཕེལ་བའི་སླད་དུ་ཐར་རྩེ་རང་གི་ཞབས་དྲུང་དུ་མངའ་གསོལ་བར་མཛད་ཅིང༌།
དེ་ལྟ་བུའི་མཁས་པ་ཆེན་པོ་དེས་ཀྱང་

ངོར་ལུགས་དཀྱིལ་འཁོར་བདུན་ལ་སོགས་པའི་ཆོ་ག་མང་པོ་ནག་འགྲོས་སུ་མཛད་དེ་སྤར་དུ་སྤེལ་བ་དང༌། དགེ་འདུན་གྱི་སྡེ་ཆེན་པོ་གསར་དུ་བཙུགས་ཏེ་འཇམ་དབྱངས་ས་སྐྱ་པའི་རང་ལུགས་གསལ་བར་བྱེད་པའི་སྡོམ་གསུམ་གྱི་བསྟན་བཅོས་གཙོས་ལེགས་བཤད་ཇི་སྙེད་སྤེལ་བ་དང་བཅས་བཤད་སྒྲུབ་ཀྱི་རྒྱུན་འཛུགས་པ་སོགས་དཔལ་ས་སྐྱ་པ་ཆེན་པོའི་བསྟན་པའི་སྲོག་ཤིང་གཅིག་པུར་གྱུར་ཏེ་ཕྲིན་ལས་ནམ་མཁའ་དང་མཉམ་པར་གྱུར་རོ།
།དེ་ལྟ་བུའི་མཁས་པ་ཆེན་པོ་རྣམ་པ་གཉིས་ཀྱིས་དཔལ་ས་སྐྱ་པའི་བསྟན་པ་རིན་པོ་ཆེ་དར་ཞིང་རྒྱས་པར་མཛད་པའང་བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་ཆེན་པོ་འདིའི་ཕྲིན་ལས་ཀྱི་རྒྱུན་ལས་བྱུང་བ་ཡིན་པར་ཤེས་པར་བྱའོ།
།གཟོད་ནས་དེ་བཞིན་གཤེགས་ཀུན་གྱིས། །སྲིད་ཞིའི་བླ་མར་དབང་བསྐུར་བ། །གང་དེ་སླར་ཡང་གཟེངས་བསྟོད་པའི། །འགྲོ་འདིའི་བློ་གྲོས་ཤིན་ཏུ་འཁྲུལ།
།འོན་ཏེ་ཚུར་མཐོང་མགུ་བའི་སླད། །ཆེན་པོའི་གོ་སར་མངའ་གསོལ་བ། །དེ་དག་ཀུན་གྱི་བློ་དེ་ཡང༌། །ཁྱོད་ཀྱི་རྣམ་འཕྲུལ་ལས་གཞན་ཅི། །ཨེ་མ་ཆེ་རྒུའི་གཙུག་ཏོར་རྩེར། །ཞབས་ཀྱི་ཆུ་སྐྱེས་ཉེར་བཀོད་པ།
།བདེ་འབྱུང་གཙུག་ན་མཛེས་པ་ཡི། །ཟླ་ཤེལ་བཞིན་དུ་རྣམ་པར་མཛེས། །དེ་ལྟའི་ངོ་མཚར་ཉིན་བྱེད་ཀྱིས། །བྱིས་བློའི་པདྨོ་རྒྱས་གྱུར་ཀྱང༌། །དཔྱོད་ལྡན་རྣམས་ནི་དེ་ཙམ་དུ། །ཡ་མཚན་ཀུནྡ་བཞད་མ་ལགས།
།ཁྱོད་ཀྱི་འབྱོར་པ་མི་ཟད་པས། །སྙིགས་མའི་རྒུད་པ་ཀུན་འཕྲོགས་ཏེ། །རྫོགས་ལྡན་ལྟ་བུར་བགྱིས་པ་འདིས། །བྱེད་པོའང་ཕམ་པར་བྱས་ཀྱིས་དོགས། །དེ་ལྟར་མོད་ཀྱི་རྒྱལ་སྲས་རྣམས།
།རང་གི་སྤྱོད་ཚུལ་སྤྱོད་པ་ལ། །ཧ་ཅང་མཚར་དུ་བརྩི་བ་ཡི། །བློ་དེ་བྱིས་པ་ཡིན་སྙམ་བགྱིད། །རྒྱལ་

རྣམས་རང་གི་བསྟན་པ་ལ། །བཏང་སྙོམས་མཛད་པའི་དུས་མཐའ་འདིར། །ཁྱོད་ཀྱི་ཕྲིན་ལས་ཤིང་རྟ་ཡིས། །མཁས་པའི་ཉི་གཞོན་རྣམ་པར་དྲངས། །དེ་ལྟའི་སྨྲ་བ་མཆོག་རྣམས་ཀྱིས། །ཐུབ་བསྟན་ཉིན་བཞིན་སྤེལ་བ་ནི།
།རྐང་གཉིས་གཙོ་བོ་འཇིག་རྟེན་འདིར། །བྱོན་པའི་དུས་ལ་འགྲན་པར་བཞིན། །དེ་སླད་མགོན་ཁྱོད་ཡོན་ཏན་ལ། །རྒྱལ་དང་ཁྱད་པར་མ་མཆིས་ཀྱང༌། །སྙིགས་དུས་བསྟན་པ་སྤེལ་བ་ལ། །རྒྱལ་བ་ལས་ཀྱང་ལྷག་པར་མཐོང༌།
།ཁྱོད་ཀྱི་ཐུན་མོང་མ་ཡིན་པའི། །ངོ་མཚར་རྨད་བྱུང་ཁབ་ལེན་གྱིས། །མཁས་རྣམས་ཡིད་ཀྱི་ལྕགས་ཕྱེ་ནི། །ལན་ཅིག་མིན་པར་ཀུན་ཏུ་སྡུད།། །།སྤྱི་དོན་ལྔ་པ་ཆོས་ཀྱི་འཁོར་ལོ་བསྐོར་བའི་གྲུབ་འབྲས་བསྟན་འཛིན་གྱི་སློབ་མ་ཇི་ཙམ་བྱུང་བའི་ཚུལ་ནི།
སྙིགས་དུས་ཀྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྣམ་ཐར་གསོལ་འདེབས་ལས། ཡོངས་རྫོགས་བསྟན་པའི་མངའ་བདག་ཐམས་ཅད་མཁྱེན།
།དཔལ་ལྡན་ས་སྐྱའི་འཇམ་མགོན་ཡབ་སྲས་སོགས། །གངས་ཅན་མཁས་གྲུབ་ཀུན་གྱིས་ཕྱག་བྱས་ཤིང༌། །གསུང་གི་བདུད་རྩི་གཞེས་ལ་གསོལ་བ་འདེབས། །ཞེས་གསུངས་པ་ལྟར། དམ་པ་འདིས་ནི་ཟང་ཟིང་ལ་མི་བལྟ་བའི་བྱམས་པ་དང༌།
འཁོར་བ་ལས་སྒྲོལ་འདོད་ཀྱི་སྙིང་རྗེ་ཆེན་པོས་ཀུན་ནས་བསླངས་ཏེ། ཇི་སྐད་དུ། མདོ་ཏིང་འཛིན་རྒྱལ་པོ་ལས། འཕྲལ་དུ་བརྗོད་པར་མི་བྱ་ཡི། །སྣོད་ལ་བརྟག་པ་བྱས་ནས་བྱ།
།གལ་ཏེ་སྣོད་ནི་ཤེས་གྱུར་ན། །གསོལ་མ་བཏབ་ཀྱང་བཤད་པར་བྱ། །འཁོར་ནི་མང་པོ་འཁོད་ནང་དུ། །གལ་ཏེ་ངང་ཚུལ་ངན་མཐོང་ན། །ཁྱོད་ཀྱིས་ཡོ་བྱད་བསྙུངས་མི་བཤད། །

སྦྱིན་པའི་བསྔགས་པ་བརྗོད་པར་བྱ། །གལ་ཏེ་འདོད་པ་ཆུང་ཞིག་སྟེ། །ཚུལ་ཁྲིམས་དག་པར་གནས་ཡིན་ན། །ཁྱོད་ཀྱིས་བྱམས་པའི་སེམས་བསྐྱེད་ལ། །ཡོ་བྱད་བསྙུངས་བའི་གཏམ་གྱིས་ཤིག །གལ་ཏེ་སྡིག་འདོད་ཆུང་གྱུར་ཅིང༌།
།ཚུལ་ཁྲིམས་ལྡན་པ་མང་གྱུར་ལ། །གཉེན་པོ་རྙེད་པ་དེ་ཡི་ཚེ། །ཚུལ་ཁྲིམས་བསྔགས་པ་བརྗོད་པར་བྱ། །ཞེས་སོགས་གསུངས་པ་ལྟར་གདུལ་བྱ་རང་རང་གི་སྣོད་དང་བསྟུན་ཏེ་ངལ་བ་དང་དུབ་པའི་རྣམ་པ་ཅུང་ཟད་ཀྱང་མི་མངའ་བར་གོང་དུ་ཇི་སྐད་བཤད་པ་ལྟར་གྱི་གསུང་ངག་རིན་པོ་ཆེ་ལམ་འབྲས་ཚོགས་བཤད་ཚར་བཅུ་དང༌།
སློབ་བཤད་ཚར་དྲུག་སྟེ་བཅུ་དྲུག་དང༌། རྡོ་རྗེ་ཕྲེང་བའི་དབང་ཚར་གཉིས། ཀྱེ་རྡོར་བཀའ་བབས་བཞིའི་དབང་ཚར་དྲུག་ལ་སོགས་པ་མདོར་ན་རྗེ་རང་གིས་གང་གསན་པའི་ཟབ་པ་དང་རྒྱ་ཆེ་བའི་ཆོས་མཐའ་དག་ལན་གྲངས་མང་པོའི་བར་དུ་སྩོལ་བར་མཛད་པ་ལ་བརྟེན།
ཞལ་སློབ་ཀྱང་སྟོད་མངའ་རིས་སྐོར་གསུམ།
བར་དབུས་གཙང་རུ་བཞི། སྨད་མདོ་ཁམས་སྒང་དྲུག་རྣམས་ནས་གདུལ་བྱ་སྐལ་བ་དང་ལྡན་པ་སྤྲིན་བཞིན་དུ་འདུས་པ་རྣམས་རེ་རེ་ནས་སྨོས་ཀྱིས་མི་ལང་མོད། མདོར་བསྡུ་བའི་དབང་དུ་བྱས་ཏེ་བརྗོད་ན།
གངས་ལྗོངས་སྐྱེ་རྒུའི་སྐྱབས་གཅིག་ས་སྐྱ་འཁོན་གྱི་གདུང་བརྒྱུད་དུ་འཁྲུངས་པ་ལྔ། རྒྱལ་བས་ལུང་གིས་བསྔགས་པའི་ངོར་ཆེན་རྡོ་རྗེ་འཆང་ཆེན་པོའི་ཆོས་ཀྱི་ཁྲི་ལ་ཞབས་སེན་རྣམ་པར་བཀོད་པ་དྲུག
།འཇིག་རྟེན་གྱི་ཁམས་ན་འགྲན་ཟླ་དང་བྲལ་བའི་མཁས་པ་ཆེན་པོ་འཛམ་གླིང་མཛེས་པར་བྱེད་པའི་རྒྱན་ལྔ། ཀུན་མཁྱེན་ཨེ་ཝྃ་པ་ཆེན་པོའི་རིང་ལུགས་འཛིན་སྐྱོང་སྤེལ་གསུམ་བྱེད་པ་ལ་རབ་ཏུ་ཆས་པའི་ཞབས་དྲུང་རྣམ་པ་བརྒྱད།
བསྟན་པ་སྟོབས་ཀྱིས་འཛིན་པའི་ཆོས་རྒྱལ་ཆེན་པོ་ཡབ་སྲས་བཞི་

གཙོ་བོར་གྱུར་པའི་རྒྱལ་རིགས་དུ་མ། སྟོབས་དང་འབྱོར་པས་སྒེག་པའི་མི་ཆེན་དུ་རློམ་པ་མང་པོ། རྒྱལ་པོའི་བླའི་མཆོད་གནས་སུ་མངའ་གསོལ་ཞིང་ཟབ་རྒྱས་ཀྱི་ཆོས་ཚུལ་སྟོན་པ་བདུན། འཆད་རྩོད་རྩོམ་གསུམ་ལ་དབང་འབྱོར་པའི་བཤེས་གཉེན་ལུང་རིག་སྨྲ་བ་དྲུག
།དགོན་སྡེ་སོ་སོའི་མཁན་པོ་དང་སློབ་དཔོན་དང་སྤྲུལ་སྐུ་དང་ཆོས་རྗེའི་རིགས་མང་པོ། རྩེ་གཅིག་ཏུ་སྒྲུབ་པའི་རྒྱལ་མཚན་འཛིན་པའི་རྣལ་འབྱོར་པ་མང་པོ།
སྡོམ་པ་གསུམ་ཆར་གྱི་བཀའ་དྲིན་རྫོགས་པར་ནོས་པའི་སློབ་མ་སུམ་སྟོང་ཙམ། ཆོས་འབྲེལ་ཙམ་ཞུས་པའི་སློབ་མ་གྲངས་ལས་འདས་པ་རྣམས་སུ་ཡོད་པ་ལས། དང་པོ་གངས་ལྗོངས་སྐྱེ་རྒུའི་སྐྱབས་གཅིག་ས་སྐྱ་འཁོན་གྱི་གདུང་བརྒྱུད་དུ་འཁྲུངས་པ་ལྔ་ནི།
མཁས་དང་གྲུབ་པའི་གཙུག་རྒྱན་ཡབ་རྗེ་གྲུབ་པའི་དབང་ཕྱུག་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོ། མཐའ་ཀླས་བསྟན་འགྲོའི་དཔའ་མགོན་འཇམ་དཔལ་ངུར་སྨྲིག་འཛིན་པ་མགོན་པོ་འདིས་དབང་རེ་ཟུང་ལས་བཀའ་ཆོས་ཆེ་རིགས་མ་གསན་དངོས་གྲུབ་དཔལ་འབར།
གཏེར་སྟོན་མཆོག་གྱུར་བདེ་ཆེན་གླིང་པའི་ཟབ་གཏེར་ལས་སྣ་ནམ་རྡོ་རྗེ་བདུད་འཇོམས་ཀྱི་རྣམ་འཕྲུལ་དུ་ལུང་བསྟན་པའི་སྔགས་འཆང་བླ་མ་ཁྲི་ཆེན་ཐམས་ཅད་མཁྱེན་པ་ངག་དབང་བཀྲ་ཤིས་རིན་ཆེན་ཐེག་མཆོག་བསྟན་པའི་རྒྱལ་མཚན།
སྨིན་གྲོལ་གདམས་པ་རྒྱ་མཚོའི་གཏེར་གྱུར་སྔགས་འཆང་ངག་དབང་ཀུན་དགའ་བསོད་ནམས།
འཇམ་དཔལ་ངུར་སྨྲིག་རྣམ་རོལ་གདུང་སྲས་ཕྱོགས་ཀྱི་གླང་པོ་དང་ལྔའོ། །གཉིས་པ་རྒྱལ་བས་ལུང་གིས་བསྔགས་པའི་ངོར་ཆེན་རྡོ་རྗེ་འཆང་ཆེན་པོའི་ཆོས་ཀྱི་ཁྲི་ལ་ཞབས་སེན་རྣམ་པར་བཀོད་པ་དྲུག་ནི།

བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་ཆེན་པོ་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན་གྲུབ་པའི་འཁོར་ལོས་སྒྱུར་བ་རྣལ་འབྱོར་འཇམ་དཔལ་བཟང་པོའི་ཞལ་སྔ་ནས་དང༌།
རྒྱུད་སྡེའི་རྒྱ་མཚོའི་མངའ་བདག་ཁང་སར་མཁན་རིན་པོ་ཆེ་ངག་དབང་བློ་གྲོས་བཟང་པོ་པ་དང༌། འདི་གཉིས་ཀྱིས་ཀྱེ་རྡོར་རྒྱུ་ལམ་གྱི་དབང་ཙམ་ལས་བཀའ་ཆོས་ཆེ་རིགས་མ་གསན་དེའི་སྐུའི་དབོན་པོ་གཞན་ཕན་བྱང་ཆུབ་སེམས་ཀྱིས་འགྲོ་བ་རྣམས་སྨིན་གྲོལ་ལ་འགོད་པ་མཁན་རིན་པོ་ཆེ་ངག་དབང་བློ་གྲོས་བསྟན་འཛིན་པ་དང༌།
ཤིན་ཏུ་ལྐོག་གྱུར་གྱི་ཆོས་རྣམས་ཀྱང་མངོན་ཤེས་ཀྱི་མེ་ལོང་དྭངས་པའི་ངོས་སུ་ཤར་བ་ཕན་ཁང་མཁན་རིན་པོ་ཆེ་ཀུན་དགའ་བསྟན་པའི་བློ་གྲོས་པ་དང༌།
ལུང་རིགས་སྨྲ་བའི་དབང་ཕྱུག་ཁང་སར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་པ་དང༌། ད་ལྟ་ཆོས་ཀྱི་ཁྲིལ་ཞབས་སེན་རྣམ་པར་བཀོད་པའི་ཁང་གསར་མཁན་ཆེན་རིན་པོ་ཆེ་འཇམ་དབྱངས་ཤེས་རབ་རྒྱ་མཚོ་པ་དང་དྲུག་གོ
།གསུམ་པ་འཇིག་རྟེན་གྱི་ཁམས་འདིར་འགྲན་ཟླ་དང་བྲལ་བའི་མཁས་པ་ཆེན་པོ་འཛམ་གླིང་མཛེས་པར་བྱེད་པའི་རྒྱན་ལྔ་ནི།
མཆོག་ཏུ་གྱུར་པ་ཉི་མ་ལྟ་བུ་གཅིག་དང༌། ཟླ་བ་ལྟ་བུ་བཞི་སྟེ་ལྔ་ལས། དང་པོ་ནི་རྗེ་བཙུན་འཇམ་པའི་དབྱངས་མིའི་སྲིད་པ་འཛིན་པ་སྙིགས་དུས་ཀྱི་ཐམས་ཅད་མཁྱེན་པ་འཛམ་གླིང་བྱང་ཕྱོགས་ཀྱི་ཐུབ་དབང་གཉིས་པ་ལྟ་བུར་གྱུར་པ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་སོ།
།གཉིས་པ་ཟླ་བ་ལྟ་བུ་བཞི་ནི། རྩོད་དུས་ཀྱི་ཀུན་མཁྱེན་བུ་སྟོན་རིན་པོ་ཆེ་དང༌། དེ་ཉིད་ཀྱི་རྣམ་པར་འཕྲུལ་པ་རྡོ་རྗེ་འཆང་ཚར་པ་ཆོས་ཀྱི་རྗེ་སོགས་སླར་ཡང་རང་ཉིད་ཀྱི་བསྟན་པ་སྤེལ་བ་ལ་བསམ་བཞིན་དུ་སྐུའི་སྐྱེ་བ་བཞེས་པ་མཁས་དང་གྲུབ་པ་གཉིས་

ཆར་གྱི་ཡོན་ཏན་ཕུལ་དུ་སོན་པ་རྡོ་རྗེ་འཆང་རིན་ཆེན་བློ་གསལ་བསྟན་སྐྱོང་དཔལ་བཟང་པོའི་ཞལ་སྔ་ནས་དང༌། བརྩེ་ཆེན་སྙིང་པོའི་ཞབས་ཀྱི་རིང་ལུགས་འཛིན་སྐྱོང་སྤེལ་གསུམ་བྱེད་པ་ལ་ཀུན་མཁྱེན་ཨེ་ཝྃ་པ་ཉིད་དང་རྣམ་དབྱེར་མེད་པའི་གནས་ལྔ་རིག་པའི་མཁས་པ་ཆེན་པོ་འཇམ་པའི་དབྱངས་ངག་དབང་ལེགས་གྲུབ་བམ་མཚན་གཞན་ངག་དབང་བློ་གྲོས་སྙིང་པོ་གཞན་ལ་ཕན་པ་མཐའ་ཡས་པའི་འོད་ཟེར་དུ་གྲགས་པའི་ཞལ་སྔ་ནས་དང༌།
ཞྭ་སེར་གྱི་ཅོད་པན་འཛིན་པ་རྣམས་ཀྱི་གཙུག་གི་ནོར་བུ་ལྟ་བུར་གྱུར་པ་ཨ་མདོ་བཀྲ་ཤིས་འཁྱིལ་གྱི་བྲག་དགོན་ཞབས་དྲུང་རིན་པོ་ཆེ་བཅུ་ཕྲག་རིག་པའི་མ་ཧཱ་པཎྜི་ཏ་ཆེན་པོ་དཀོན་མཆོག་བསྟན་པ་རབ་རྒྱས་ཀྱི་ཞལ་སྔ་ནས་དང༌།
མཉམ་མེད་རི་བོ་དགེ་ལྡན་པ་ཆེན་པོའི་བསྟན་པའི་སྣང་བྱེད་མཚུངས་ཟླ་དང་བྲལ་བ་ལྔ་རིག་སྨྲ་བའི་དབང་པོ་སོག་པོ་དོན་གྲུབ་རྒྱལ་མཚན་པ་རྣམས་སོ། །དུས་འདི་ཙམ་ན་མཁས་པ་ཆེན་པོ་དེ་དག་གི་ཕྲིན་ལས་ཀྱིས་བོད་དང་བོད་ཆེན་པོའི་ལྗོངས་ཐམས་ཅད་མཛེས་པར་བྱས་པ་ཡིན་ནོ།
།བཞི་པ་ཀུན་མཁྱེན་ཨེ་ཝྃ་པ་ཆེན་པོའི་རིང་ལུགས་འཛིན་སྐྱོང་སྤེལ་གསུམ་བྱེད་པ་ལ་རབ་ཏུ་ཆས་པའི་ཞབས་དྲུང་རྣམ་པ་བརྒྱད་ནི།
རྗེ་འདིའི་སྐུའི་དབོན་པོ་མཁས་བཙུན་བཟང་གསུམ་གྱི་ཡོན་ཏན་བསམ་ལས་འདས་པ་བདག་ཅག་གི་དཔལ་ལྡན་བླ་མ་དམ་པ་ཞབས་དྲུང་རིན་པོ་ཆེ་འཇམ་དབྱངས་ནམ་མཁའ་རྒྱལ་མཚན་པ་དང༌།
དཔལ་བརྩེ་བ་ཆེན་པོའི་སྐུ་ཞང་ཤར་པའི་རིགས་སུ་སྐུ་འཁྲུངས་པའི་ཀླུ་ལྡིངས་ཞབས་དྲུང་རིན་པོ་ཆེ་ངག་དབང་ཡེ་ཤེས་རྒྱལ་མཚན་པ་དང༌། དེའི་སྐུའི་དབོན་པོ་མདོ་སྔགས་བསྟན་པའི་སྣང་བྱེད་ཀླུ་ལྡིང་ཞབས་དྲུང་རིན་པོ་ཆེ་ཤེས་རབ་ཆོས་ཀྱི་རྒྱལ་མཚན་པ་དང༌།
དེའི་སྐུ་མཆེད་ལུང་རྟོགས་ཡོན་ཏན་རྒྱ་མཚོའི་བདག་

ཉིད་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་པ་དང༌། མཁྱེན་བརྩེ་ནུས་པའི་གཏེར་མངའ་ཕན་ཁང་ཞབས་དྲུང་རིན་པོ་ཆེ་དཔལ་ལྡན་བློ་གྲོས་རྒྱལ་མཚན་པ་དང༌། ཞྭ་ལུ་སྐུ་ཞང་གི་རིགས་སུ་སྐུ་འཁྲུངས་པའི་ཁང་སར་ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ་པ་དང༌།
རྗེ་རང་གི་སྣག་དབོན་ཐར་རྩེ་ཞབས་དྲུང་ངག་གི་དབང་ཕྱུག་འཇམ་དབྱངས་རིན་ཆེན་རྡོ་རྗེ་པ་དང༌། མཁྱེན་པའི་སྤྱན་རས་བཀྲ་བ་གདོང་ཚང་ཞབས་དྲུང་རིན་པོ་ཆེ་རྣམས་སོ།
།ལྔ་པ་བསྟན་པ་སྟོབས་ཀྱིས་འཛིན་པའི་ཆོས་རྒྱལ་ཆེན་པོ་ཡབ་སྲས་བཞི་ལ་སོགས་པ་ནི། གསུང་རབ་མང་པོའི་ཕ་རོལ་ཏུ་སོན་ཅིང་འཆད་རྩོད་རྩོམ་གསུམ་དང་སྟོབས་ཀྱི་སྒོ་ནས་བསྟན་པ་འཛིན་པ་སྡེ་དགེ་ཆོས་རྒྱལ་ཆེན་པོ་ཚེ་དབང་རྡོ་རྗེ་རིག་འཛིན་པའམ་ཕྱིས་རབ་ཏུ་བྱུང་བའི་མཚན་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་པ་དང༌།
དེའི་ལྷ་སྲས་ཆེ་བ་ཆོས་རྒྱལ་བྱང་ཆུབ་སེམས་དཔའ་ཆེན་པོ་དམ་ཚིག་རྡོ་རྗེ་ཚེ་རིང་རྣམ་རྒྱལ་བ་དང༌།
ལྷ་སྲས་བར་པ་རྒྱ་ཆེན་ཆོས་ཀྱི་སྤྱན་ལྡན་བྱམས་པ་ཀུན་དགའ་འཇམ་དཔལ་ཕན་བདེའི་སྙིང་པོ་པ་དང༌། ལྷ་སྲས་ཆུང་བ་མཁྱེན་རབ་ཀྱི་མེ་ཏོག་བཀྲ་བ་ཚེ་དབང་རྡོ་རྗེ་དགྲ་འདུལ་བ་སྟེ་བཞི་དང༌།
སྔ་འགྱུར་རྙིང་མའི་བསྟན་འཛིན་ཆེན་པོ་གླིང་ཞལ་ངོ་རྗེ་དྲུང་པར་གྲགས་པས་ཀྱང་གུས་འདུད་བསྙེན་བཀུར་བླ་ན་མེད་པ་དང་བཅས་རྒྱུད་སྡེའི་དབང་བསྐུར་འགའ་ཞིག་ཆེད་དུ་གསན་པ་དང༌།
གཞན་ཡང་བཀའ་ཆོས་ཀྱི་འབྲེལ་པ་ཙམ་ཐོབ་པའི་གླིང་ཚང་ལ་སོགས་པ་རྒྱལ་རིགས་སུ་གཏོགས་པ་ཤིན་ཏུ་མང་ངོ༌། །དྲུག་པ་མི་ཆེན་དུ་གཏོགས་པ་ནི། མདའ་དཔོན་ཆེན་པོ་ཚ་རོང་པ་ཡབ་སྲས་གཉིས་དང༌།
མདའ་དཔོན་རིན་སྤུངས་པས་གཙོ་བྱས་པའི་དབུས་གཙང་གི་ལྗོངས་སུ་འཁོད་པའི་མི་ཆེན་མང་པོ་དང༌། སྡེ་དགེ་ཆོས་

རྒྱལ་ཆེན་པོའི་བཀའི་བློན་ཆེན་རྣམས་དང༌། ཕྱག་མཛོད་ལ་སོགས་པ་དང༌། གཞན་ཡང་ཁམས་ཕྱོགས་ཀྱི་སྒ་སྟོད་དང༌། རག་ཤུལ་དང༌། ཧོར་པ་སོགས་ཀྱི་དཔོན་ཁག་དང༌། གོ་འཇོ་སྡེ་པ་ཁག་སོགས་མི་ཆེན་ཕལ་ཆེ་བས་རྗེ་འདིའི་ཞབས་ལ་མ་བཏུད་པ་ཆེར་མེད་པ་ཡིན་ནོ།
།བདུན་པ་རྒྱལ་པོའི་བླའི་མཆོད་གནས་སུ་མངའ་གསོལ་ཞིང་ཟབ་རྒྱས་ཀྱི་ཆོས་ཚུལ་སྟོན་པ་བདུན་ནི། འཇམ་དབྱངས་གོང་མ་ཆེན་པོའི་མཆོད་གནས་ལྕང་སྐྱ་ཐམས་ཅད་མཁྱེན་པ་སོགས་རིས་སུ་མེད་པའི་གྲུབ་མཐའ་ཡོངས་ཀྱི་གཙུག་གི་ནོར་བུུ་
ལྟ་བུར་གྱུར་ཅིང་འཆད་རྩོད་རྩོམ་གསུམ་ལ་དབང་བསྒྱུར་བའི་ཁྲོ་ཤུལ་བླ་མ་ངག་དབང་སྨིན་གྲོལ་རྒྱ་མཚོ་པ་དང༌། སྨིན་གྲོལ་གདམས་པའི་གཏེར་མཛོད་བླ་མ་ངག་དབང་ཆོས་འབྱོར་པ་དང༌།
ཡི་དམ་གྱི་ལྷ་མང་པོའི་བསྙེན་སྒྲུབ་ཕ་མཐར་སོན་པ་གྲུབ་མཆོག་ངག་དབང་རིན་ཆེན་པ་དང༌། གྲུབ་པ་མཆོག་གི་དེད་དཔོན་བླ་མ་དཔལ་ལྡན་ཕྲིན་ལས་པ་དང༌།
མཁས་དང་གྲུབ་པའི་གཙུག་རྒྱན་བླ་མ་དགེ་འདུན་རྒྱ་མཚོ་པ་དང༌། སྙན་བརྒྱུད་རྒྱ་མཚོའི་མངའ་བདག་བླ་མ་ངག་དབང་བཟང་པོ་པ་དང༌། ཉམས་དང་རྟོགས་པའི་དབང་ཕྱུག་བླ་མ་འཇམ་དབྱངས་བློ་གསལ་རྣམས་སོ།
།བརྒྱད་པ་བཤེས་གཉེན་ལུང་རིག་སྨྲ་བ་བདུན་ནི། རབ་འབྱམས་མདོ་རྒྱུད་རྒྱ་མཚོའི་ཕ་རོལ་ཏུ་སོན་ཅིང་འཆད་རྩོད་རྩོམ་གསུམ་ལ་ཐོགས་པ་མེད་པའི་མཁས་པ་ཆེན་པོ་ཤར་བླ་མ་ཀུན་དགའ་དཔལ་ལྡན།
ཕུན་ཚོགས་གླིང་གི་མཁན་པོ་ལུང་རིག་སྨྲ་བ་བཀའ་ཆེན་བློ་བཟང་དགེ་ལེགས་ཀུན་ཁྱབ། ལྔ་རིག་སྨྲ་བའི་དབང་པོ་སྡེ་གཞུང་བླ་མ་བློ་གྲོས་དབང་ཕྱུག །ལུང་རིག་སྨྲ་བ་ཀློག་པ་བ་ཤེས་རབ་རྒྱ་མཚོ། རྒྱ་ཆེན་ཆོས་ཀྱི་སྤྱན་ལྡན་བླ་མ་བསྟན་པ་དར་རྒྱས།
མཁས་བཙུན་བཟང་པོའི་གཏེར་གྱུར་ཕན་བདེ་བཟང་པོ།

མཁས་པའི་དབང་པོ་འཇམ་དབྱངས་ཡོན་ཏན་མཐའ་ཡས་རྣམས་སོ། །དགུ་པ་དགོན་སྡེ་སོ་སོའི་མཁན་པོ་དང་སློབ་དཔོན་དང་སྤྲུལ་སྐུ་དང་ཆོས་རྗེའི་རིགས་ནི། བཞད་ཐུབ་བསྟན་ཡངས་པ་ཅན་གྱི་མཁན་པོ་དང༌། རྒྱལ་རྩེ་གུར་པ་མཁན་པོ་སོགས་མཁན་པོའི་རིགས་དུ་མ་དང༌།
ཨེ་ཝྃ་ནས་ཁང་སེར་དཔོན་སློབ་འཇམ་དབྱངས་གྲགས་པ་དང༌། དཔོན་སློབ་ངག་དབང་དགེ་ལེགས་པ་དང༌། དཔོན་སློབ་ནམ་མཁའ་རྒྱལ་མཚན་པ་དང༌། འབྲས་ཡུལ་སྐྱེད་ཚལ་གྱི་སློབ་དཔོན་དཀོན་མཆོག་ཆོས་འཕེལ་སོགས་སློབ་དཔོན་གྱི་རིགས་སུ་གཏོགས་པ་ཤིན་ཏུ་མང་པོ་དང༌།
ཁམས་ཕྱོགས་ཀྱི་ས་དགོན་ཡོད་དོ་ཅོག་གི་སྤྲུལ་སྐུ་ཆེ་ཕྲ་ཇི་སྙེད་ཅིག་བཞུགས་པ་རྣམས་དང༌།
སྡེ་དགེའི་ཤར་ནུབ་ཀྱི་བླ་མ་སྔ་ཕྱིར་བྱོན་པ་རྣམས་དང༌། ལྷུན་གྲུབ་སྟེང་གི་དགོན་དཔོན་ཡེ་ཤེས་དཔལ་ལྡན་པ། གླིང་དཔོན་པོའི་ཞལ་ངོ་མགོ་ཟི་དྲུང་པ་དང༌། སྒ་སྟོད་བྲའུ་དཔོན་བླ་སོགས་མདོར་ན་ཁམས་ཕྱོགས་ཀྱི་ས་དགོན་ཡོད་དོ་ཅོག་གི་དགོན་དཔོན་དང༌།
སློབ་དཔོན་དང༌། དབུ་མཛད་ལ་སོགས་པ་ནི་རེ་རེ་ནས་སྨོས་ཀྱིས་མི་ལང་ངོ༌། །བཅུ་པ་རྩེ་གཅིག་ཏུ་སྒྲུབ་པའི་རྒྱལ་མཚན་འཛིན་པའི་རྣལ་འབྱོར་པ་ནི།
སྡེ་དགེ་ཆོས་རྒྱལ་ཆེན་པོའི་མངའ་ཞབས་སུ་འཁོད་པའི་ཚེ་འདི་བློས་བཏང་གི་རྣལ་འབྱོར་པ་ཇི་སྙེད་ཅིག་བཞུགས་པ་རྣམས་དང༌། སྒ་སྟོད་ཀྱི་ཕྱོགས་སུའང་རྩེ་གཅིག་སྒྲུབ་པའི་རྒྱལ་མཚན་འཛིན་པས་ཉམས་རྟོགས་གོང་འཕེལ་དུ་གྱུར་པ་མཁའ་སྤྱོད་གྲུབ་པའི་དབང་ཕྱུག་ཆེན་པོ་སྐྱེ་རྒུ་དགོན་གྱི་མཚམས་པ་ངག་དབང་བསམ་གཏན་པ་དང༌།
ཉམས་དང་རྟོགས་པའི་དབང་ཕྱུག་གྲུབ་པའི་འཁོར་ལོས་སྒྱུར་བ་སེང་རྩེ་ཀུན་དགའ་དཔལ་འབྱོར་པ་དང༌།
མང་དུ་ཐོས་ཤིང་སྒྲུབ་པའི་རྒྱལ་མཚན་འཛིན་པ་གྲུབ་པ་མཆོག་གི་

དེད་དཔོན་འཁོར་ལོ་གསུམ་གྱི་ཕྲིན་ལས་རྨད་དུ་བྱུང་བ་ཁྲི་འདུ་སྐལ་བཟང་དགོན་གྱི་སྣང་རྩེ་རི་ཁྲོད་དུ་བཞུགས་པའི་རྡོ་རྗེ་འཛིན་པ་ཀུན་དགའ་ཆོས་དབང་སོགས་རྣལ་འབྱོར་པ་ཤིན་ཏུ་མང་པོ་དང༌། གཞན་ཡང་གླིང་ཚང་དང༌།
ཧོར་ཁོག་དང༌། ལི་ཐང་སོགས་སུ་བཞུགས་པའི་རྣལ་འབྱོར་པ་དུ་མ་དང༌། ཨེ་ཝྃ་རང་དུའང་སྤོང་བ་པ་ཕྲིན་ལས་རབ་རྒྱས་དང༌། འཇམ་དཔལ་བསྟན་འཛིན་དང༌། བསོད་ནམས་བཟང་པོ་སོགས་སྔ་ཕྱིར་རྗེ་འདིའི་ཞལ་སློབ་ཀྱི་མཚམས་པ་ཤིན་ཏུ་མང་ངོ༌།
།བཅུ་གཅིག་པ་སྡོམ་པ་གསུམ་ཆར་གྱི་བཀའ་དྲིན་རྫོགས་པར་ནོས་པའི་སློབ་མ་ནི། རྗེ་འདི་ཨེ་ཝྃ་པའི་ཆོས་ཀྱི་ཁྲི་ལ་ལོ་བཅུ་བཞུགས་པའི་སྐབས། ལོ་རེ་བཞིན་སྡོམ་པ་གསུམ་ཆར་གྱི་བཀའ་དྲིན་རྫོགས་པར་ནོས་པའི་སློབ་མ་མང་དུས་སུམ་བརྒྱ་ཙམ་དང༌།
འབྲིང་གི་དུས་ཕྱེད་སུམ་བརྒྱ་སྐོར་དང༌། ཉུང་དུས་ཀྱང་ཉིས་བརྒྱ་རེ་འོང་བར་སྣང་ལ། གཞན་ཡང་སྔ་ཕྱིར་ཁམས་སུ་ཕེབས་སྐབས་དང་བོད་དུ་བཞུགས་སྐབས་ཀྱི་སློབ་མ་བྱུང་བ་ཐམས་ཅད་བསྡོམས་པས་སུམ་སྟོང་ཟིན་པ་ཙམ་ཡོད་པར་མངོན་ནོ།
།བཅུ་གཉིས་པ་ཆོས་འབྲེལ་ཙམ་ཐོབ་པའི་སློབ་མ་ནི། མདོ་ཁམས་སྡེ་དགེའི་ཕྱོགས་ཀྱི་ཀར་རྙིང་གི་བསྟན་འཛིན་སྐྱེས་བུ་མཁས་གྲུབ་དུ་མས་མཚོན་ཏེ།
སྟོད་མངའ་རིས་ནས་སྨད་རྒྱ་མཚམས་ལ་ཐུག་གི་བར་བགྲང་བ་ལས་འདས་པ་ཡིན་ནོ། །སྙིགས་དུས་བསྟན་འགྲོའི་དཔལ་ཉིད་དུ། །མི་ཡི་སྲིད་པ་ལེགས་བཟུང་སྟེ།
།ཕྲིན་ལས་ཀུན་གསལ་དང་མཉམ་པས། །ཐུབ་བསྟན་དབྱར་གྱི་མཚོ་བཞིན་སྤེལ། །དེས་ཀྱང་ཁྱོད་ཐུགས་ཀུ་མུད་གཉེན། །ཚིམ་པའི་ཆ་ཤས་མ་རྫོགས་པར། །སླར་ཡང་འཁོར་བ་མ་སྟོང་བར།
།དེ་སྲིད་བསྟན་པ་སྤེལ་བའི་སླད། །ཁྱོད་གསུང་དབྱར་གྱི་དཔལ་མོ་ཡིས། །

སྐྱེད་བསྲིངས་དམ་པའི་མེ་ཏོག་ནི། །བསྔགས་འོས་དྲི་བསུང་རིང་འཐུལ་བས། །ཕྱོགས་རྣམས་ཐམས་ཅད་དོག་པོར་བྱས། །དེ་ཚེ་བཤད་དང་སྒྲུབ་པ་ཡིས། །སྲིད་ཞིའི་ཁྱོན་ཀུན་འགེངས་པ་དང༌། །ལྷན་ཅིག་ཉིང་སློབ་མཁས་དང་གྲུབ།
།ས་ཆེན་རྡུལ་དང་མཉམ་པར་སྤྲུལ། །དེ་སླད་དངོས་དང་བརྒྱུད་པ་ཡི། །བཀའ་དྲིན་གཞལ་བར་དཀའ་བ་འདི། །ཐེག་དཀའི་དོགས་པས་ནོར་འཛིན་ཁྱོན། །རྣམ་པ་དྲུག་ཏུ་འདར་བ་སྙམ། །ཨེ་མ་མགོན་ཁྱོད་ཡོན་ཏན་ལ།
།ཚད་བཟུང་ནུས་པ་ལྟ་ཅི་སྨོས། །སློབ་མ་ཉིད་སློབ་བཅས་པ་ཡི། །ངོ་མཚརའང་ཚངས་བློས་གཞལ་མི་ནུས།། །།སྤྱི་དོན་དྲུག་པ་སྡོམ་པ་གསུམ་ལ་གཅེས་སྤྲས་སུ་མཛད་ཅིང་ཉམས་རྟོགས་ཇི་ལྟར་འཁྲུངས་པའི་ཚུལ་བྱེ་བྲག་ཏུ་བཤད་པ་ནི།
སྙིགས་དུས་ཀྱི་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོའི་ཞལ་སྔ་ནས་མཛད་པའི་རྣམ་ཐར་གསོལ་འདེབས་ལས། བརྟན་མཁས་ཚུལ་ཁྲིམས་དྲི་ཡིས་ཕྱོགས་ཀུན་ཁྱབ།
།གཞན་ཕན་བྱང་ཆུབ་སེམས་གཉིས་གཏིང་ནས་འབྱོངས། །ཐ་མལ་འཁྲུལ་སྣང་ལྷ་དང་ཡེ་ཤེས་སུ། །ཡོངས་ཤར་གྲུབ་པའི་དབང་པོར་གསོལ་བ་འདེབས། །བརྩེ་ཆེན་བརྙེས་པ་བཟང་པོའི་རིང་ལུགས་ལ། །གཞན་དྲིང་མི་འཇོག་ཤེས་ནས་དད་ཐོབ་བཞིན།
།རིས་མེད་བསྟན་ལ་དག་པའི་སྣང་བ་ཡིས། །བསྔགས་པའི་མེ་ཏོག་འཐོར་ལ་གསོལ་བ་འདེབས། །རབ་འབྱམས་ལྷག་པའི་ལྷ་ཡིས་རྗེས་བཟུང་ཞིང༌། །ཇི་ལྟ་ཇི་སྙེད་ཤེས་བྱ་ཀུན་མཁྱེན་ཀྱང༌།
།ཡོན་ཏན་སྦས་པའི་ངང་ཚུལ་ལྷུར་མཛད་ཕྱིར། །རྣམ་ཐར་བསམ་མི་ཁྱབ་ལ་གསོལ་བ་འདེབས། །ཞེས་གསུངས་པ་ལྟར་བདག་ཅག་གི་དཔལ་ལྡན་བླ་མ་དམ་པ་འདིས་ནི་བསྟན་པའི་སྙིང་པོ་སྡེ་སྣོད་གསུམ་གྱི་ཉམས་སུ་བླང་བྱ་བསླབ་པ་རིན་པོ་ཆེ་རྣམས་

ལ་ཉམས་བཞེས་སྙིང་པོར་མཛད་པ་ལ་བརྟེན་ནས། སྤངས་པ་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་དབང་བསྒྱུར་ཞིང༌། དེ་དག་གི་ངོ་མཚར་ཆ་ཤས་ཙམ་ཡང་སོ་སོ་སྐྱེ་བོའི་བློ་གྲོས་ཀྱིས་བརྗོད་པར་མི་ནུས་མོད།
འོན་ཏེ་རགས་རིམ་ཙམ་བརྗོད་ན། སྤྱིར་ནི་ཡང་སྲིད་སྔ་མ་རྣམས་ནས་དགེ་བ་ལ་གོམས་པ་བརྟས་པའི་ཤུགས་ཀྱིས་སྐུ་ན་ཆུང་ངུའི་དུས་ནས་ཀྱང་རང་བཞིན་གྱིས་ཁ་ན་མ་ཐོ་བ་ཅི་ཡང་མི་མཛད་ན། སྐུ་ནར་སོན་ཞིང་བསླབ་པ་རིན་པོ་ཆེ་རྣམས་ཞལ་གྱིས་འཆེས་ཚུན་ཆད་ནས་དེ་རྣམས་དང་འགལ་བ་ལྟ་ཅི་སྨོས།
ཁྱད་པར་ལྷག་པ་ཚུལ་ཁྲིམས་ཀྱི་བསླབ་པ་ནི་བསྟན་པའི་གཞི་མ་ཡིན་པར་དགོངས་ནས། དགག་སྒྲུབ་གནང་གསུམ་གྱི་བསླབ་བྱ་ཕྲ་ཞིང་ཕྲ་བ་རྣམས་ཀྱང་སྤྱན་གྱི་འབྲས་བུ་ལྟར་གཅེས་པར་བསྐྱངས་ཏེ་བླང་དོར་ཚུལ་བཞིན་དུ་མཛད་ཅིང༌།
དེ་ལ་བརྟེན་ནས་ལྟུང་བ་ཆེ་བའི་རིགས་ལྟ་ཅི། ཉེས་པ་ཤིན་ཏུ་ཕྲ་ཞིང་ཕྲ་བས་ཀྱང་མ་གོས་པར་བརྟེན་སྐུ་ལུས་ལས་ཀྱང་སྦྱར་བའི་སྤོས་བཟང་པོ་དང༌།
ཀཥྨཱི་རའི་གུར་གུམ་དང༌། ག་བུར་དང༌། ཙན་དན་ལ་སོགས་པའི་ཕུན་སུམ་ཚོགས་པའི་དྲི་གང་གིས་ཀྱང་མཚོན་དུ་མེད་ཅིང༌། དེ་དག་ཟིལ་གྱིས་གནོན་ནུས་པའི་ཚུལ་ཁྲིམས་ཀྱི་དྲི་བསྲུང་ཞྀམ་པོ་རྒྱང་རིང་དུ་འཐུལ་བ་དང༌།
གང་དུ་བཞུགས་པའི་གནས་ཁང་དང༌། ན་བཟའ་དང༌། སྐུ་ཆས་ཐམས་ཅད་ལའང་ཡུན་ཆེས་རིང་པོའི་བར་དྲི་བཟང་པོས་ཁྱབ་པ་ནི་ཐམས་ཅད་ལ་མངོན་སུམ་དུ་སྣང་བ་འདི་ཡིན་ལ།
རྒྱུ་མཚན་དེའི་ཕྱིར་ན་བཙུན་པ་བརྟན་པའི་ཡོན་ཏན་དང༌། མཁས་ཤིང་ཕན་འདོགས་པའི་ཡོན་ཏན་ཐམས་ཅད་ལྷུན་གྱིས་གྲུབ་པའི་རྗེ་བཙུན་དམ་པ་འདི་ནི་སྔོན་གྱི་འཕགས་པ་དགྲ་བཅོམ་པ་རྣམས་དང་ཚུལ་མཚུངས་པ་ཡིན་ནོ།
།དེར་མ་ཟད་བདག་ཅག་གི་དཔལ་ལྡན་བླ་མ་དམ་

པ་འདི་ནི་བསྐལ་བ་དཔག་ཏུ་མེད་པའི་སྔོན་རོལ་ནས་བྱང་ཆུབ་མཆོག་ཏུ་ཐུགས་བསྐྱེད་ཅིང༌། དེའི་བསླབ་པར་བྱ་བ་མཐའ་དག་ཚུལ་བཞིན་དུ་བསླབས་པ་ལ་བརྟེན། སྐུ་ཚེ་འདིར་ཡང་ཐོག་མ་ཉིད་ནས་ཐེག་ཆེན་གྱི་རིགས་སད་པའི་སྟོབས་ཀྱིས་བྱང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ཐུགས་རྒྱུད་ལ་རང་ཤུགས་ཀྱིས་འཁྲུངས་ཤིང༌།
གཞན་ལ་ཕན་པ་ཁོ་ན་ལྷུར་མཛད་པ་ཡིན་ལ། ཁྱད་པར་སེམས་བསྐྱེད་ཀྱི་སྡོམ་པ་གསན་ཚུལ་ཆད་དེ་ནས་བཤད་པའི་དཀར་པོའི་ཆོས་བཞི་ལ་སོགས་པའི་བསླབ་བྱ་མཐའ་དག་སྒྲུབ་པ་དང༌།
ནག་པོའི་ཆོས་བཞི་ལ་སོགས་པའི་སྤང་བྱ་ཐམས་ཅད་སྤོང་བ་དང༌། གཞན་ཡང་ལྟུང་བ་དང༌། ལྟུང་མེད་དང༌། ལྟུང་བའི་གཟུགས་བརྙན་དང༌།
ལྟུང་མེད་ཀྱི་གཟུགས་བརྙན་རྣམས་ཀྱང་མ་ནོར་བར་མཁྱེན་བཞིན་པའི་སྒོ་ནས་བླང་དོར་ཚུལ་བཞིན་དུ་མཛད་པ་དང༌། གལ་ཏེ་ལྟུང་བ་ཕྲ་མོ་ཙམ་འབྱུང་སྲིད་ནའང་ཕུང་པོ་གསུམ་པ་ལ་སོགས་པའི་སྒོ་ནས་བཤགས་བསྡམ་ཚུལ་བཞིན་དུ་མཛད་པས་རྒྱ་མཚོ་ཆེན་པོ་རོ་དང་མི་འགྲོགས་པ་བཞིན་དུ་ཉེས་པས་མི་གོས་པ་ཡིན་ནོ།
།གཞན་ཡང་མགོན་མེད་པ་དང༌། སྐྱབས་མེད་པ་དང༌། དཔུང་གཉེན་མེད་པའི་སེམས་ཅན་ཉམ་ཐག་པ་དག་གཟིགས་པའམ་གསན་པ་ཙམ་གྱིས་རང་དབང་མེད་པར་སྤྱན་ཆབ་འབྱུང་ཞིང༌།
དེ་དག་ལ་ཕན་པའི་ཐབས་ཁོ་ན་ལྷུར་མཛད་པ་དང༌། དབུལ་ཞིང་ཕོངས་པ་རྣམས་གཟིགས་པའམ་གསན་མ་ཐག་ཏུ་ཇི་ལྟར་འདོད་པའི་ཟས་དང་གོས་ལ་སོགས་པ་ལྷུག་པར་སྩོལ་བ་དང༌།
རྗེ་རང་གི་ཞལ་ནས་ཀྱང༌། ངེད་ལ་བཟང་པོ་བྱུང་བས་དགའ་ཚོར་དང༌། ངན་པ་བྱུང་བས་སྡུག་རྒྱུ་མེད་པ་ཞིག་ཡོད་པ་ཡིན་ཞེས་བཀའ་སྩལ་བ་ནི་འཇིག་རྟེན་ཆོས་བརྒྱད་མགོ་སྙོམས་ཤིང༌།
རང་འདོད་ཀྱི་འཁྲི་བ་དང་བྲལ་བ་སྟེ། དེ་ལ་བརྟེན་ནས་སྐྱེ་བོ་

ངན་པ་རང་གིས་རང་ཉིད་ངན་སོང་དུ་ལྷུང་བར་བྱེད་པ་ཁ་ཅིག་གིས་སྐུར་པ་འདེབས་པ་དང༌། ལོག་སྒྲུབ་སྒོ་དུ་མ་ནས་བརྩམས་ཀྱང་དེ་དག་ལ་ཐུགས་འཁྲུགས་པ་མེད་པར་སླར་ཡང་ལྷག་པར་བརྩེ་བའི་སྒོ་ནས་གནོད་ལེན་དུ་ཕན་འདོགས་པ་སོགས་བྱང་ཆུབ་སེམས་དཔའ་སེམས་དཔའ་ཆེན་པོའི་སྤྱོད་ཚུལ་ལས་ནམ་ཡང་གཡོ་བ་མེད་པ་ཡིན་ནོ།
།ཁྱད་པར་གསང་སྔགས་རྡོ་རྗེ་ཐེག་པའི་རྒྱུད་སྡེ་ཆེན་པོ་བཞི་དང་འབྲེལ་བའི་དབང་བསྐུར་བ་རྣམས་ལེགས་པར་གསན་ཕྱིན་ཆད་བྱ་བའི་རྒྱུད་ཀྱི་སྤྱིའི་དམ་ཚིག་གསུམ།
ཁྱད་པར་གྱི་དམ་ཚིག་བཅུ་གསུམ། སྤྱོད་པའི་རྒྱུད་ལ་ཐུན་མོང་མ་ཡིན་པའི་དམ་ཚིག་བཞི། རྣལ་འབྱོར་གྱི་རྒྱུད་ལ་ཁས་བླངས་ཀྱིས་ཐོབ་པ་རིགས་ལྔ་སྤྱི་དང་སོ་སོའི་དམ་ཚིག
།ཆོ་གས་ཐོབ་པའི་དམ་ཚིག་དཔལ་མཆོག་ནས་བཤད་པ་བཅུ། རྡོ་རྗེ་འབྱུང་བ་ནས་བཤད་པ་གཅིག་སྟེ་བཅུ་གཅིག །རྣལ་འབྱོར་བླ་ན་མེད་པའི་རྒྱུད་ཀྱི་དབང་བཞི་སོ་སོའི་དམ་ཚིག་རྣམས་ཀྱང་སྲུང་སྡོམ་གྱི་ར་བ་ལས་ནམ་ཡང་མི་འདའ་བར་མཛད་ཅིང༌།
དེའི་ངང་ནས་དངོས་གྲུབ་ཐམས་ཅད་ཀྱི་རྩ་བ་དཔལ་ལྡན་བླ་མ་དམ་པ་རྣམས་དང་ལྷག་པའི་ལྷ་ཐ་མི་དད་པར་འདུ་ཤེས་པའི་སྒོ་ནས་ཐུགས་དད་བསམ་གྱིས་མི་ཁྱབ་པས་གསོལ་བ་འདེབས་པ་དང༌།
གོང་དུ་བཤད་པའི་ཡི་དམ་གྱི་ལྷའི་ལྗགས་བསྙེན་རྣམས་མཛད་པ་དང༌། དུས་རྒྱུན་གྱི་ཐུགས་དམ་ཉམས་བཞེས་ཀྱི་རིམ་པའང་ལྟ་བ་འཁོར་འདས་དབྱེར་མེད་ཀྱི་ཉམས་ལེན་གྱི་གནད་ཟབ་མོ་དང་མ་བྲལ་བའི་སྒོ་ནས་ལམ་ཟབ་མོ་བླ་མའི་རྣལ་འབྱོར་དང༌།
དཔལ་ཀྱེ་རྡོ་རྗེ་ཕྱི་ནང་སྦྲགས་མའི་མངོན་རྟོགས་ལམ་དུས་ཀྱི་དབང་བླང་བ་དང་བཅས་པ་ཤིན་ཏུ་རྒྱས་པ་དང༌།
རྣལ་འབྱོར་དབང་ཕྱུག་གི་སྲུང་བ་དང༌། ནཱ་རོ་མཁའ་སྤྱོད་མ་སྟེ་ས་སྐྱ་པའི་ཆག་མེད་བཞིར་གྲགས་པ་རྣམས་དང༌། འཇམ་དབྱངས་དཀར་པོ་དང༌། དབྱངས་ཅན་

མ་དཀར་དམར་གཉིས་དང༌། འབྱུང་འདུལ་དང༌། མགོན་དཀར་དང༌། རྡོ་རྗེ་བྲག་རྫོང་མ་རྣམས་ཀྱི་མངོན་རྟོགས་བཟླས་པ་དང་བཅས་པ་དང༌། སྤྱན་རས་གཟིགས་ཀྱི་བདག་བསྐྱེད་སྔོན་དུ་འགྲོ་བའི་ཛཾ་སེར་ནག་གི་ཆུ་སྦྱིན་དང༌།
གཏོར་མ་བརྒྱ་རྩ་དང༌། དབྱུ་གུ་དྲུག་ཅུ་རྩ་བཞི་དང༌། ཡི་དྭགས་ལ་ཆུ་སྦྱིན་དང་བཅས་པ་རྣམས་དང༌། གཏོར་བསྔོས་ཀྱང་ཀྱེ་རྡོ་རྗེ། མཁའ་སྤྱོད་མ། འབྱུང་པོ་འདུལ་བྱེད། སེང་གདོང་མ།
མགོན་དཀར། རིགས་བྱེད་མ། གུར། ཞལ། དུར་བདག །ལས་མགོན། སྟག་ཞོན། དམག་ཟོར་མ། བེཀྩེ། མཁའ་འགྲོའི་སྤྱི་སྟེ་དེ་རྣམས་ལ་གཏོར་འབུལ་གྱི་ཆོ་ག་ཤིན་ཏུ་རྒྱས་པ་དང་བཅས་པ་རྣམས་མ་ཆག་པར་མཛད་ཅིང༌།
དེའང་བཀའ་ཆོས་འཆད་ཉན་གྱི་སྐབས་མ་གཏོགས་རྒྱུན་པར་སྔ་དྲོ་ནས་ཉི་མ་ཕྱེད་མ་ཟིན་ཙམ་གྱི་བར་དུ་ཐུགས་དམ་ཁོ་ན་དང༌། དེ་ནས་སྐབས་སུ་བབ་པའི་ཐུགས་བྲེལ་རྣམས་བཅད་དེ། སླར་ཡང་དགོངས་མོས་སྲིབ་ནས་བཟུང་སྟེ་མཚན་ཕྱེད་མ་ཟིན་ཙམ་གྱི་བར་དུ་ཐུགས་དམ་ཁོ་ན་ལ་གཞོལ་བར་མཛད་པ་ཡིན་ལ།
ཁམས་ཕྱོགས་སུ་ཆིབས་བསྐྱོད་བསྐྱངས་པའི་དུས་སོགས་སྐབས་འགར་ཐུག་བྲེལ་ཤིན་ཏུ་ཆེ་བའི་སྐབས་ཀྱང་ཉིན་མོ་བཀའ་ཆོས་འཆད་སྤེལ་སོགས་མཛད་ཅིང༌།
མཚན་མོ་ཐུགས་དམ་ཁོ་ན་ལ་གཞོལ་བས་གཏོར་བསྔོས་གྲུབ་པ་དང་ནམ་ལང་པ་འང་ཤིན་ཏུ་མང་ཞིང༌། དེ་ལྟ་བུའི་བརྩོན་འགྲུས་ཀྱིས་མཉམ་པ་བཞག་པའི་རྣལ་འབྱོར་རྣམས་དང༌།
མཉམ་པར་མ་བཞག་པའི་རྣལ་འབྱོར་ཐམས་ཅད་ལྟག་སྤྲད་དེ་ཉམས་སུ་བཞེས་པ་ལ་བརྟེན་ནས་དུས་སྐད་ཅིག་ཙམ་ལའང་ཐ་མལ་པའི་རྣམ་པར་རྟོག་པ་སྐྱེ་བའི་སྐབས་མི་རྙེད་པ་ཡིན་ནོ། །རྟོགས་པའི་ཡོན་ཏན་ཉམས་སྣང་ལ་སོགས་པའང་བདག་ཅག་གདུལ་བྱ་ཐུན་མོང་བ་རྣམས་ཀྱི་སྐལ་པ་དང་མཐུན་པར་མཐོང་ཐོས་ཅུང་

ཟད་བྱུང་བ་འགའ་ཞིག་ཀྱང་བསྙད་ན། དགུང་ལོ་བཅུ་ཙམ་བཞེས་པའི་སྐབས། རྗེ་འདི་ཐར་རྩེའི་གཟིམ་ཆུང་བསམ་གཏན་ཡང་རྩེར་བཞུགས་པའི་སྔ་དྲོའི་དུས་ཤིག་གི་ཚེ་གཟིམ་ཆུང་གཡབ་ཆེན་དུ་གཟིགས་པ་ན། དེའི་ནམ་མཁའ་ཐམས་ཅད་སྤྲིན་གྱིས་གང་བའི་གསེབ་ན་རྒྱལ་ཆེན་རྣམ་ཐོས་སྲས་བཞུགས་ཤིང༌།
ས་གཞིར་གཟིགས་པ་ན་ས་གཞི་ཐམས་ཅད་ཀྱང་ཆུའམ་ཤེལ་གྱི་རྣམ་པ་ལྟ་བུ་ལ་ནམ་མཁའི་གཟུགས་བརྙན་ཤར་བའི་ཚུལ་གྱིས་རྣམ་ཐོས་སྲས་ཁྲ་ལམ་མེར་གསལ་བ་མངོན་སུམ་དུ་གཟིགས་པ་དང༌།
ཡང་ནུབ་ཅིག་མནལ་ལམ་དུ་ནམ་མཁའ་ནས་ནེའུ་ལེ་ཤིན་ཏུ་ཡིད་དུ་འོང་བ། ལུས་ཀྱི་སྤུ་མདོག་ཀྱང་རྨ་བྱའི་སྒྲོའི་ཐིག་ལེ་ཇི་ལྟ་བ་བཞིན་གྱི་ནོར་བུའི་རི་མོ་སྣ་ཚོགས་སུ་ཡོད་པ་ཉི་ཤུ་རྩ་གཅིག་ཐར་རྩེའི་ཕོ་བྲང་སྟེང་གི་གསེར་ཟངས་ཀྱི་གཉྫི་རའི་སྟེང་དུ་བབས།
དེ་ ནས་ཀྱང་རིམ་གྱིས་བབས་ཏེ་གཟིམ་ཆུང་བསམ་གཏན་ཡང་རྩེར་སོང་བའི་སྣང་བ་ཞིག་བྱུང་གསུང་སྟེ།
དེ་ནི་བླ་བྲང་འདི་འབྱོར་པ་ཇེ་ཆེར་སོང་བ་འདིའི་ལྟས་དང༌། ཛྃ་ལྷ་ཉེར་གཅིག་གི་གཡང་སྐྱབས་འདྲའང་བྱས་པས་དེ་ལ་བལྟ་བ་འདྲ་གསུང་བ་དང༌། ཡང་སྐབས་ཤིག་གི་ཚེ་མནལ་ལམ་གྱི་གསལ་སྣང་དུ།
མདུན་གྱི་ནམ་མཁར་རིན་པོ་ཆེ་སྣ་ཚོགས་ལས་གྲུབ་པའི་ཁྲི་ཤིན་ཏུ་རྒྱ་ཆེ་ཞིང་དཔངས་མཐོ་བ། དེའི་སྟེང་གི་མདུན་ནས་བརྩམས་ཏེ་གཡས་སྐོར་དུ་གནས་བརྟེན་ཆེན་པོ་ཡན་ལག་འབྱུང་ནས་བཟུང་འཕགས་པའི་གནས་བརྟན་ཆེན་པོ་བཅུ་དྲུག་བཞུགས་ཤིང༌།
དེ་རྣམས་ཀྱི་ཕྱག་སྟབས་ཀྱང༌། ཡན་ལག་འབྱུང་ཕྱག་གཉིས་མཉམ་གཞག་མཛད་པ་མ་གཏོགས་གཞན་རྣམས་ངག་འདོན་དང་མཐུན་ཞིང༌། གནས་བརྟན་རེ་རེའི་སྐུ་ཚད་ཀྱང་ཐོག་ཚད་རེ་ཙམ་ཡོད་པ་དང༌།
ཁྲི་དེའི་མདུན་དུ་རྗེ་རང་ཉིད་བཞུགས་ཤིང༌། མཆོད་པའི་ཚུལ་གྱིས་རྒྱལ་རྔ་ཞིག་བརྡུངས་པ་

དང༌། ཐུགས་རྒྱུད་ལ་སྔ་ན་མེད་པའི་བདེ་གསལ་མི་རྟོག་པའི་ཉམས་བསམ་གྱིས་མི་ཁྱབ་པ་སྐྱེས་པའི་སྣང་བ་ཞིག་བྱུང་གསུང་བ་དང༌། ཁྲི་དེའི་དབུས་སུ་ཐུབ་པའི་དབང་པོ་བཞུགས་པ་མ་མཐོང་བ་ནི་ལུང་རྟོགས་ཀྱི་བསྟན་པ་ཉམས་དམའ་བ་འདི་ལ་བལྟ་བ་འདྲ་གསུང་ཞིང༌།
ཐུབ་དབང་གནས་བཅུ་དང་བཅས་པའི་བྲིས་ཐང་ཡང་གསུམ་བཞི་ཙམ་བཞེངས་པར་མཛད་པ་དང༌། ཨེ་ཝྃ་པའི་མཁན་ས་ཞལ་འཛིན་གནང་བའི་སྐབས་ཤིག་གནལ་ལམ་དུ་ལྷ་ལྡན་གྱི་ཕྱོགས་ཐམས་ཅད་ཐལ་རླུང་ལྟ་བུ་ཞིག་གིས་གང་བར་རྨིས་པས།
ཕྱོགས་དེར་མི་བདེ་བ་ཞིག་འོང་བ་འདྲ་ཞེས་གསུངས་པ་བཞིན་དུ་ཕྱིས་ལྷ་ལྡན་དུ་སྐྱེ་མཁར་ལྕོག་སྤེ་བ་དང༌། ཚེ་སྨོན་གླིང་པ་སོགས་འཁྲུགས་འཛིངས་སྣ་ཚོགས་པ་ཞིག་བྱུང་བ་དང༌།
ཡང་དེ་སྐབས་ཤིག་གི་མནལ་ལམ་དུ། ས་སྐྱའི་ཕྱོགས་ཐམས་ཅད་ན་བུན་ལྟ་བུ་ཞིག་གིས་གང་བར་རྨིས་པས་དེར་ཡང་མི་བདེ་བར་ཞིག་འོང་བ་འདྲ་གསུངས་པ་བཞིན་དུ་སྐུ་ངོ་ཁག་རྣམས་ཐུགས་མཐུན་མིན་སྣ་ཚོགས་པ་ཞིག་བྱུང་བ་དང༌།
ས་སྐྱ་ནས་ཡབ་རྗེ་ངག་དབང་ཀུན་དགའ་བཀྲ་ཤིས་མཐུ་སྟོབས་བསྟན་འཛིན་བཟང་པོས་རྗེ་འདི་མཁན་ཆེན་ནམ་མཁའ་བསམ་གྲུབ་ཀྱི་རྣམ་འཕྲུལ་ཡིན་ཅེས་གསུངས་ཤིང༌།
རྗེ་རང་གིས་ཀྱང་དམིགས་བསལ་གྱི་ཞལ་གསར་རང་མི་མཛད་རུང༌། དེ་ལྟར་ཡིན་རྩིས་འདྲ་ཞིག་མཛད་ཀྱི་ཡོད་པ་དང༌། རྗེ་བླ་མ་འཇམ་དབྱངས་མཁྱེན་བརྩེ་དབང་པོས་ཀྱང་རྡོ་རྗེ་འཆང་འདི་ཉིད་ལས་སྨིན་བྱེད་ཀྱི་ཐོག་མ་འཁོར་ལོ་བདེ་མཆོག་ནག་པོ་སྤྱོད་པའི་ལུགས་ཀྱི་དབང་བཀའ་གསན་པའི་བུམ་དབང་གི་སྐབས་དཔལ་འཁོར་ལོ་སྡོམ་པ་ཞལ་ཕྱག་ཡོངས་རྫོགས་ཀྱི་སྐུར་ལམ་གྱིས་གཟིགས་པས་རྐྱེན་བྱས།
དེ་ཕྱིན་རྗེ་འདི་ཤྲཱི་ཙཀྲ་སམྦར་དང་དབྱེར་མེད་པའི་མུས་ཆེན་སེམས་དཔའ་ཆེན་པོའི་རྣམ་འཕྲུལ་དུ་ངེས་པའི་ཐུགས་དད་བརྟན་པོ་དང༌། སྐུ་ཚེའི་ཚད་ཀྱང་དེ་ལས་ལྷག་པར་

བཞུགས་སྙམ་པའི་གསལ་སྣང་འཁྲུངས་པ་ཕྱིས་ཐོག་ཏུ་ཁེལ་ཞིང༌། སྤྱིར་ཡང་སྔ་ཕྱི་ལན་དུ་མར་མནལ་ལམ་དུ་རྗེས་སུ་བཟུང་ཞིང་དབུགས་དབྱུང་བས་བྱིན་རླབས་ཀྱི་མཚན་མ་མང་དུ་བརྙེས་པ་མངོན་སུམ་གྱིས་གྲུབ་པ་དང༌།
ཡང་མདོ་ཁམས་སུ་ཐོག་མར་ཕེབ་པའི་ཚེ་སྡེ་དགེ་སྨད་ཤོད་རྫོང་སར་དགོན་ངོས་ཀྱི་ས་ཕྱོགས་དང༌། རྒ་སྟོད་ཀྱི་ཁྲི་འདུ་སྐལ་བཟང་དགོན་པའི་ཐད་ཀྱི་ས་ཕྱོགས་དང༌། རྫ་ཁོག་སྟེ་དེ་གསུམ་གྱི་ཡུལ་ཕྱོགས་དང༌།
དགོན་པ་སོགས་ཇི་ལྟ་བ་བཞིན་འདི་དང་འདི་ལྟ་བུ་ཡོད་སྙམ་པའི་སེམས་ལ་ས་ལེར་འཆར་བ་ཞིག་ཡོད་གསུང་བ་དང༌། དེའི་རྒྱུ་མཚན་ཅི་ལགས་ཞུས་པ་ན། ཚེ་སྔ་མའི་བག་ཆགས་ཞིག་ཡིན་པ་འདྲ་ཙམ་ལས་མི་གསུང་ཡང༌།
དོན་ལ་སྐུ་ཚེ་སྔ་མའི་གནས་ཚུལ་མཐའ་དག་ཚུལ་བཞིན་དུ་མཁྱེན་པའི་གཏན་ཚིགས་ཁྱད་པར་ཅན་ཞིག་ཡོད་པར་གོར་མ་ཆག་པ་དང༌། ཡང་མདོ་ཁམས་སུ་བྲག་རྫོང་མའི་སྐུ་མཚམས་ཟླ་བ་གསུམ་ཙམ་བཞུགས་པའི་མཇུག་ཏུ།
དེའི་སྦྱིན་སྲེག་མཛད་པའི་ཚེ་བྱ་རོག་ཅིག་ཐལ་བྱུང་དུ་བབས་ཏེ། རྗེ་འདིའི་སྐུ་མདུན་གྱི་གསོལ་ལྕོགས་ཀྱི་སྟེང་དང༌། སྐུའི་གཡས་གཡོན་དུ་ཕར་འགྲོ་ཚུར་འགྲོ་འགའ་ཞིག་བྱས་ཏེ།
མཐར་རྗེ་འདིའི་གཟིམ་ཆུང་ནང་དུ་སོང་ཏེ་ཡུན་ཅུང་ཟད་ཅིག་བསྡད་དེ་སླར་འཕུར་སོང་བ་སྐུ་འཁོར་བ་དག་གིས་མཐོང་བ་དང༌། རྗེ་རང་གི་ཞལ་ནས་ཀྱང༌། ཆོས་སྐྱོང་འདི་ཤིན་ཏུ་མྱུར་བ་ཞིག་ཡིན་ཏེ།
འདིའི་བསྙེན་པ་བྱེད་པའི་ཚེ་ཁྲིད་ཡིག་དང་བསྙེན་ཐབས་སོགས་ནས་འབྱུང་བ་ལྟར་གྱི་རྟགས་ཕལ་ཆེར་འོང་བ་ཞིག་ཡོད་པ་ཡིན་གསུངས་པ་ལ་དཔགས་ན་རྟགས་མཚན་ཁྱད་པར་ཅན་མང་པོ་བྱུང་བར་གདོན་མི་ཟ་བ་དང༌།
ཡང་སྐབས་འགར་གནལ་ལམ་དུ་ཨ་ཙ་ར་ལག་ན་རྐང་གླིང་ཐོགས་པ་ཞིག་གིས་གླང་པོ་ཆེར་ཁལ་བཀལ་བ་ཞིག་དེད་ནས་འོང་བ་རྨིས་ལ། དེ་ནི་

དཔལ་མགོན་ཞལ་འདིས་ཕྲིན་ལས་ཞིག་སྒྲུབ་པའི་ལྟས་ཡིན་པ་འདྲ་གསུང་བ་དང༌། ཡང་སྡེ་དགེར་བཞུགས་སྐབས་ལོ་རེ་བཞིན་འབྲི་གཉན་གདོང་གི་མགོར་ཆར་འབེབས་ལ་ཡང་ཡང་ཕེབས་པའི་སྐབས་ཕལ་ཆེར་ལའང༌། གཉན་གདོང་ནས་རྗེ་འདིའི་བཞུགས་གནས་སྒྲུབ་ཁང་ལ་འཇའ་ཟུག་པ་སྐྱེ་བོ་ཕལ་ཆེར་གྱིས་མཐོང་བ་དང༌།
ཡང་ལན་ཅིག་གཉན་གདོང་མགོར་ཆར་འབེབས་ལ་ཕེབས་པའི་སྐབས་ཤིག་དྲག་ཆར་ཆེན་པོ་ཞིག་བབས་པར། དེའང་རྗེ་འདིའི་ཕེབས་ལམ་གང་ཡིན་ཞེང་དུ་འདོམ་གང་ཙམ་ཡོད་པར་ཆར་འབྲུ་རེ་གཉིས་ལས་མི་འབབ་ཅིང་དེ་མིན་སྐུའི་གཡས་གཡོན་ཐམས་ཅད་ལ་བབས་པ་དེར་ཡོད་པའི་ཞབས་འབྲིང་བ་ཐམས་ཅད་ཀྱིས་མཐོང་བ་དང༌།
ཡང་ལན་ཅིག་ཡིད་ལྷུང་དུ་ཕེབས་པའི་སྐབས་ཤིག
།རྗེ་འདིའི་དབུ་གུར་གྱི་ཕྱི་ཐམས་ཅད་འཇའ་ཁ་དོག་སྣ་ལྔས་གཏུམས་ཤིང༌། དེ་ནས་འབྲོག་པ་ཞིག་གིས་གདན་དྲངས་པའི་སར་ཕེབས་པའི་སྐབས་ཀྱང༌། ནམ་མཁའ་ནས་འོད་དཀར་པོ་སྣམ་བུ་བརྐྱངས་པ་ལྟ་བུ་ཞིག་གིས་ཕེབས་བསུ་ཕེབས་སྐྱེལ་གྱི་ཚུལ་ལྟ་བུས་འགྲོ་འོང་བྱེད་པ་དེར་འཁོད་པ་ཐམས་ཅད་ཀྱིས་མཐོང་བ་དང༌།
གཞན་ཡང་སྒ་སྟོད་ཕྱོགས་སུ་ཕེབས་པའི་སྐབས་གཞི་བདག་མང་པོས་གུས་པའི་རྣམ་འགྱུར་བྱེད་པ་སོགས་རྗེ་རང་གིས་གཟིགས་པ་དང༌།
ཡང་སྐུ་ན་ཆུང་ངུའི་དུས་སྐབས་འགར་ཁོང་པའི་ནང་ནས་ཉི་མ་ཤར་བ་སྙམ་བྱེད་པའི་གསལ་སེང་ངེ་བའི་ཉམས་འཆར་བ་ཞིག་ཡོད་ཅེས་གསུང་པ་དང༌། ཡང་དུས་ཕྱིས་ཁང་པའི་ཕྱི་ནང་ཐམས་ཅད་དུ་བ་ལྟ་བུ་ཞིག་གིས་ཁེངས་པ་སྙམ་བྱེད་པའི་གཟིགས་སྣང་ཡང་ཡང་བྱུང་ཞེས་གསུང་བ་དང༌།
ཡང་ཕྱིས་སུ་སྣང་བ་ཐམས་ཅད་ཡི་གེ་སྒྲོགས་ཤེས་མི་ཤེས་ཙམ་གྱིས་ཁྱབ་པའི་མཐོང་སྣང་ཞིག་རྟག་ཏུ་འོང་གིན་འདུག་ཅེས་ཡང་ཡང་བཀའ་སྩལ་པ་དང༌།
ཡང་

མཚན་མོ་སྣང་གསལ་སོགས་མེད་པའི་སྐབས་ཀྱང་གྱང་ལོགས་ཀྱི་རི་མོ་རྣམས་མཐོང་བ་སྙམ་བྱེད་པའི་གསལ་སྣང་ཞིག་འདུག་ཅེས་བཀའ་སྩལ་པ་རྣམས་ནི་རྫོགས་རིམ་གྱི་ལམ་མཐར་ཕྱིན་པའི་རྟགས་ཁྱད་པར་ཅན་དུ་མངོན་ལ།
ཡང་མདོ་ཁམས་སུ་ཆོས་སྐྱོང་གི་རྗེས་གནང་སྩལ་བའི་སྐབས་ཁ་ཅིག་དང༌། ས་སྐྱར་ཡབ་རྗེ་རིན་པོ་ཆེར་ཆོས་སྐྱོང་གི་རྗེས་གནང་ཕུལ་བའི་སྐབས། མར་མེ་དང་ཉི་མའི་འོད་ཕོག་པ་མེད་ཀྱང་གཏོར་བསྔོས་ཀྱི་གཏོར་མའི་རྒྱན་རྣམས་དོན་མེད་དུ་སྐད་ཅིག་ལ་ཞུ་བ་དང༌།
ཡང་སྐབས་འགར་བཀའ་བསྒོའི་གཏོར་མ་ཕྱག་ཏུ་བཞེས་པ་དང་ལྷན་ཅིག་གཏོར་མ་གཞན་ཐམས་ཅད་ཀྱིས་མགོ་བོ་མདུན་དུ་གུག་བྱེད་པ་ཞིག་བྱུང་ཞིང༌།
དེ་དག་ནི་ཆོས་སྐྱོང་རྣམས་ཇི་ལྟར་བསྒོས་པའི་བཀའ་ལས་མི་འདའ་བའི་ལྟས་ཡིན་པར་སེམས་ལ། ཁམས་སུ་རྗེས་མ་ཕེབས་སྐབས་ཞིག་སྡེ་དགེ་ལྷུན་གྲུབ་སྟེང་གི་ཤར་བླ་མ་མཁས་དབང་ཀུན་དགའ་དཔལ་ལྡན་པའི་མནལ་ལམ་དུ།
རྗེ་འདི་ཉིད་སྒ་ལེན་སྟེང་གི་དགོན་པའི་ཕ་རི་དེ་ནས་ཆིབས་པ་བཟང་པོ་ཞིག་ལ་ཆིབས། དབུའི་སྟེང་དུ་གདུགས་སེར་པོ་ཤིན་ཏུ་ཆེ་བ་བཟུང་བ་མེད་པར་འཁོར། ཆིབས་ཡོབ་གཡས་གཡོན་དུ་གུར་གྱི་མགོན་པོ་ལྕམ་དྲལ་གཟི་བརྗིད་ཀྱི་དཔལ་རབ་ཏུ་འབར་བ་དག་གིས་བརྟེན་ནས་ཕེབས་པར་མཐོང་བས།
དེ་ཕྱིན་ཆད་རྗེ་འདི་ངེས་པར་རྡོ་རྗེ་འཆང་ཆེན་པོའི་ངོ་བོ་སྟེ། ས་བཅུའི་དབང་ཕྱུག་ཆོས་སྐྱོང་གི་རྣམ་པར་བཞེངས་པ་རྣམས་ཀྱིས་ཀྱང་ཞབས་འབྲིང་བའི་ཚུལ་དུ་མཛད་པར་གདོན་མི་ཟ་བའི་ཐུགས་དང་གཏིང་ནས་འཁྲུངས་པའི་ཚུལ་ཡང་ཡང་གསུངས་ཞེས་ཐོས་པ་དང༌།
ཡང་རྗེ་འདི་ཨེ་ཝྃ་པའི་མཁན་པོ་ཞལ་འཛིན་གནང་བའི་སྐབས།
ཡིད་སྲུབས་ཀྱིས་རྒྱུད་བསླད་པ་འགའ་ཞིག་གིས་ཐོ་བ་ཙམས་པར་བྱས་ཀྱང༌། རྗེ་འདིས་དེ་དག་ལ་མི་

དགེས་པ་མེད་མོད། ཆོས་སྲུང་རྣམས་ནི་མ་བཅོལ་ཡང་བསྟན་དགྲ་རྡུལ་དུ་རློག་པ་ཆོས་ཉིད་ཡིན་པ་ལྟར། ཕ་རོལ་པོ་དེ་དག་ཀྱང་མི་རིང་བར་ལྔ་པའི་ལམ་དུ་གྱུར་པ་ནི་བསྟན་སྲུང་རྣམས་བྲན་དུ་འཁོལ་བའི་ནུས་པ་ཡིན་པར་མངོན་ཏེ།
རྒྱུ་མཚན་ཅིས་ཤེ་ན། འདྲེ་མཐོང་བ་ཁ་ཅིག་གིས་མགོན་ཁང་ནང་ནས་མི་ནག་པོ་གཉིས་བྱུང་སྟེ། དེ་དག་གིས་མ་རུངས་པ་དེ་ཁྲིད་ནས་ཚུར་འོང་བ་མངོན་སུམ་དུ་མཐོང་བའི་ཕྱིར་རོ། །ཡང་ནོར་ལྷའི་རིགས་འགའ་ཞིག་གི་རྗེས་སུ་གནང་བ་སྩལ་བའི་ཚེ།
གཏོར་མ་ལས་ཆུ་བབས་པ་མངོན་སུམ་དུ་མཐོང་བ་དང༌། ངོར་དུ་བཞུགས་སྐབས་ཞིག་གནལ་ལམ་དུ། སྡེ་དགེ་དགོན་ཆེན་གྱི་ལྷ་སར་འཁྲིས་དེར་ཁམ་བུའི་ལྗོན་པ་སྡོང་པོ་གསུམ་འདུག་ཀྱང༌།
མེ་ཏོག་དང་འབྲས་བུ་སོགས་མེད་པའི་དཔངས་དམའ་བ་ལས་མི་སྣང༌། དེའི་ཕར་ཕྱོགས་ཐམས་ཅད་བྱེ་ཐང་ལྟ་བུ་ཉམས་མི་དགའ་བ་ཞིག་གཟིགས་པས་ཐུགས་མི་བདེ་སྙམ་བྱེད་པ་ཞིག་བྱུང་བ་ལ་དཔགས་ན་ལྷ་སྲས་རིན་པོ་ཆེ་དམ་ཚིག་རྡོ་རྗེ་པ་སྐུ་མཆེད་གསུམ་ཀའང་སྐུ་ཚེ་ཕྲིན་ལས་ཧ་ཅང་རྒྱུན་མི་རིང་བ་དང༌།
དེ་རྗེས་ཙམ་སྡེ་དགེའི་བསྟན་སྲིད་ལའང་བར་སྟོངས་ཞིག་འོང་རྒྱུ་ཨེ་ཡིན་ཅེས་བཀའ་སྩལ་ཞིང་ཐུགས་ཁྲལ་གྱི་རྣམ་པ་མཛད་པ་དང༌།
ལྷ་སྲས་བླ་མ་བོད་དུ་ཕེབས་པའི་སྐད་ཅ་གསན་སྐབས་མནལ་ལམ་དུ། ངོར་གྱི་ལ་ཆུང་ལ་ནས་ཉི་མ་ཞིག་འཆར་བྱུང་ཡང༌། རྒྱང་ཙམ་ཤར་ནས་ཕྱིར་འགྲོས་བྱས་ཏེ་སྐར་མ་ལྟ་བུའི་འོད་མེད་པའི་ཇེ་ཆུང་ཞིག་ཏུ་ཡལ་སོང་བ།
ཁོང་པ་སྐྱེ་བརྒྱུད་བཟང་བ་འདྲ་ཞིག་ཨེ་ཡིན་ཀྱང༌། སྐུ་ཚེ་དང་ཕྲིན་ལས་བསྟན་ཕན་སོགས་ཆེན་པོ་རང་འོང་དཀའ་བ་འདྲ་ཞེས་ཕེབས་པ་དག་ཕྱིས་སུ་ཇི་ལྟ་བ་བཞིན་ཐོག་ཏུ་སོན་པ་དང༌།
གཞན་ཡང་དུས་ཕྱིས་བལ་བོད་དམག་འཁྲུགས་ཀྱི་སྐབས། དབུས་གཙང་གི་འབྱོར་ལྡན་ཕལ་ཆེ་བས་ནོར་རྫས་གཞན་དུ་སྤོ་བ་སོགས་བྱེད་ཀྱང༌། རྗེ་

འདིས་དེ་ཙམ་གྱི་སྐྱོན་མི་འོང་བའི་ཚུལ་གསུངས་པའང་དེ་ཁོ་ན་ལྟར་མངོན་དུ་གྱུར་པ་སོགས་དེ་འདྲའི་རིགས་ཅན་ཤིན་ཏུ་མང༌། སྤྱིར་ཡང་རྒྱུན་པར་ཐུགས་བརྟག་ཞུ་བའི་ཚེ་ནི་ཅིའང་མི་མཁྱེན་པའི་ཚུལ་གྱིས་འཇམ་དབྱངས་རྡེལ་མོ་སོགས་ལ་ནན་ཏན་དུ་གཟིགས་ཏེ་དེ་ནས་འབྱུང་བ་བཞིན་ལུང་སྟོན་པར་མཛད་ལ།
དེའང་ཇི་ལྟར་གསུངས་པ་བཞིན་ཐོག་ཏུ་ཁེལ་བ་ཁོ་ན་འབྱུང་མོད། །དེ་བས་ཀྱང་སྐབས་འགར་ཐོལ་བྱུང་དུ་བཀའ་སྩལ་པ་རྣམས་ཤིན་ཏུ་ཏིག་ཆེ་བར་སྣང་ཞིང༌།
དེ་ལ་བརྟེན་ནས་སྡེ་དགེ་ཆོས་རྒྱལ་ཆེན་པོ་སོགས་ཞལ་སློབ་དང་སྦྱིན་བདག་རྒྱུས་ཡོད་པ་ཕལ་ཆེ་བས་ནི་ཐུགས་བརྟག་ཞུ་བ་ལས་གསུང་སྒྲོས་ཀྱི་ཚིག་ཟུར་ལ་བརྟག་པ་ཉིད་ལེགས་ཟེར་བ་ཁོ་ན་འབྱུང༌།
མདོར་ན་མངོན་པར་ཤེས་པ་ཐོགས་མེད་དུ་མངའ་བར་གདོན་མི་ཟ་ནའང༌། བདག་ཅག་སོ་སོ་སྐྱེ་བོ་རྣམས་ཀྱི་སྣང་ངོ་དང་མཐུན་པར་ཅིའང་མི་མཁྱེན་པའི་ཚུལ་འབའ་ཞིག་མཛད་པར་མངོན།
གཞན་ཡང་སྐུ་དངོས་ཀྱིས་དབང་བསྐུར་བ་དང༌། བྱིན་གྱིས་བརླབས་པས་ནི་འགལ་རྐྱེན་ལས་གྲོལ་བ་སྨོས་ཅི་དགོས། ལྗགས་ཆབ་དང་གསང་ཆབ་ཚུན་གྱིས་ཀྱང་སྐྱེ་བོ་མང་པོ་ནད་གདོན་ལས་གྲོལ་བ་སོགས་ངོ་མཚར་བའི་རྣམ་ཐར་བསམ་ལས་འདས་པ་ཡིན་ནོ།
།མདོར་ན་རང་ཉིད་སྤངས་པ་དང་རྟོགས་པའི་ཡོན་ཏན་བསམ་གྱིས་མི་ཁྱབ་པ་ལ་དབང་འབྱོར་ཡང༌། རྒྱགས་པ་དང་དྲེགས་པ་ལྟ་ཅི། སྐྱེ་བོ་དམན་པ་ཤིན་ཏུ་ཉམ་ཆུང་བ་ཚུན་ཆད་ལའང་ཞེ་ས་དང་བཅས་པའི་གཏམ་གྱིས་མགུ་པར་མཛད་ཅིང༌།
དེ་ལ་བརྟེན་ནས་མཚན་དཔེ་རྗེས་མཐུན་པ་ཐོབ་པས་བལྟ་བས་ཆོག་མི་ཤེས་པར་མཛེས་ཤིང་བརྗིད་ཆགས་ལ་ཚུལ་ཁྲིམས་ཀྱི་དྲི་བསུང་རིང་དུ་འཐུལ་བའི་སྐུ་མཐོང་བ་དང༌།
གདུལ་བྱ་སོ་སོའི་བློ་དང་འཚམས་པར་འདོད་རྒུར་འཆར་བས་རྣ་བར་

སྙན་ཅིང་སྙིང་ལ་འབབས་པའི་གསུང་བདུད་རྩྀའི་སྒྲ་དབྱངས་ཟབ་མོ་ཐོས་པ་ཙམ་གྱིས་ཀྱང་མོས་གུས་བཅོས་མ་མ་ཡིན་པ་སྐྱེ་བ་ཁོ་ན་འབྱུང་བ་ཡིན་ཏེ། གངས་ཅན་གྱི་མགོན་པོ་རྒྱལ་དབང་ཐམས་ཅད་མཁྱེན་གཟིགས་བཅུ་པ་ཚུལ་ཁྲིམས་རྒྱ་མཚོའི་ཞལ་སྔ་ནས་མཚན་ཉིད་ཀྱི་གསན་པ་རྫོགས་པའི་མཚམས།
སྔགས་ཀྱི་སྨིན་གྲོལ་རྒྱ་ཆེ་བ་ཞིག་གསན་བཞེས་མཛད་རྒྱུ་བྱུང་ན། སྔོན་སྐྱབས་མགོན་ལྔ་པ་རིན་པོ་ཆེའི་རྣམ་ཐར་ལྟར་དཔལ་ལྡན་ས་སྐྱ་པའི་གསུང་ངག་སློབ་བཤད་དང༌།
གསེར་ཆོས་བཅུ་གསུམ། མགོན་པོ་ཆེ་ཆུང་སོགས་སྙན་བརྒྱུད་ཟབ་མོའི་སྐོར་རྣམས་རྗེ་འདི་ལས་གསན་པའི་ཐུགས་འདུན་འཁྲུངས་ཞེས་བཀའ་སྩལ་ཚུལ་ངེས་པ་ཅན་ཐོས་པ་དང༌།
སྒྲུབ་བརྒྱུད་བསྟན་པའི་གཙུག་རྒྱན་སི་ཏུར་ཆོག་སྤྲུལ་རིན་པོ་ཆེ་ལྟ་བུས་ཀྱང༌། རྗེ་འདི་ཉིད་འབྲེལ་ཚད་དོན་ལྡན་དུ་གཟིགས་པའི་ཐུགས་མོས་ཆེན་པོས་སྔ་ཕྱིར་སྐྱབས་འཇུག་གི་རྟེན་ཆེད་དུ་འབུལ་བར་མཛད་པས་མཚོན་མཆོག་དམན་བར་མ་ཐམས་ཅད་ཀྱིས་མགྲིན་གཅིག་ཏུ་བསྔགས་པའི་མེ་ཏོག་འཐོར་ཞིང་ཟང་ཟིང་གི་འབྱོར་པ་རྒྱ་མཚོའི་སྤྲིན་ལྟ་བུས་མངོན་པར་མཆོད་པ་དང༌།
ལྷག་པར་རང་ཉིད་བརྩེ་ཆེན་སྙིང་པོའི་ཞབས་ཀྱི་རིང་ལུགས་ལ་ཤེས་ནས་དད་པ་ཐོབ་པ་བཞིན་དུ།
རིས་སུ་མེད་པའི་གྲུབ་མཐའ་གཞན་ལའང་དེ་ལྟ་བུའི་དག་སྣང་ཕྱོགས་མེད་དུ་རྒྱས་པ་སོགས་རྣམ་པར་ཐར་པ་ཕྱོགས་གང་ནས་གཞིག་ཀྱང་ལེགས་པ་འབའ་ཞིག་ལས་སྐྱོན་གྱི་རྣམ་པ་ཅུང་ཟད་ཀྱང་མི་མངའ།
དེ་ལྟར་ན་སངས་རྒྱས་དངོས་འཇིག་རྟེན་དུ་བྱོན་པར་སྣང་ཡང༌། བདག་ཅག་སོ་སོ་སྐྱེ་བོ་ལས་དང་ཉོན་མོངས་པས་བསྒྲིབས་པ་རྣམས་ཀྱིས་ནི་སོ་སྐྱེ་རང་རྒྱུད་པར་མཐོང་བ་འདི་ནི་ཤིན་ཏུ་འཁྲུལ་ཚབས་ཆེ་བ་ཞིག་གོ
།འགའ་ཞིག་རྡོ་རྗེ་ཐེག་པ་ལ། །བརྟེན་ནས་སོ་ཐར་འདོར་བྱེད་པ། །འཁྱགས་པའི་སྟེང་གི་ཁང་པ་བཞིན། །

མཐོ་ཡང་དམའ་བ་ཉིད་དུ་ལྷུང༌། །ལ་ལ་ཐེག་དམན་ལ་འཆེལ་ནས། །ཐེག་པ་ཆེན་པོར་མི་འཇུག་པ། །དེ་དག་བུད་མེད་ལ་སྲེད་པས། །རྒྱལ་སྲིད་འབྱོར་པ་བཏང་བ་བཞིན། །འཕགས་རྣམས་སྡིག་པ་གཞིལ་བའི་སླད། །དམ་ཆོས་བདུད་རྩི་བསྟེན་པ་སྟེ།
།ཀྱེ་མ་སྐལ་བ་མེད་རྣམས་ཀྱིས། །ཆོས་ལ་བརྟེན་ནས་མི་དགེ་སྒྲུབ། །མགོན་ཁྱོད་དེ་ཚུལ་རིང་དོར་ནས། །རང་སྲོག་བས་ཀྱང་ཚུལ་ཁྲིམས་ལ། །གཅེས་པར་བསུང་འདིས་ཉེས་སྤྱོད་རྣམས།
།ཁྲོས་ནས་གཞན་དུ་སོང་བ་སྙམ། །ཚུལ་ཁྲིམས་དག་པའི་ལུས་མཆོག་ལས། །དྲི་ཞིམ་སྤོས་ཀྱི་ངད་ལྡང་བ། །འཇིག་རྟེན་ཁམས་འདིར་མཆིས་པ་ཡི། །སྤོས་མཆོག་བརྒྱ་ཡིས་བསྒྲུན་དུ་མེད། །ཁྱད་པར་བྱང་ཆུབ་སེམས་དཔའ་ཡི།
།སྡོམ་པའི་དཔུང་ཚོགས་ཡན་ལག་བཞིས། །རང་དོན་ཡིད་བྱེད་དགྲ་ཚོགས་ཀུན། །མིང་ཙམ་ཞིག་ནི་ལྷག་མར་བྱས། །འགྲོ་ཀུན་སྙིང་ལ་བདེ་སྟེར་བའི། །གཞན་ཕན་ལས་འདི་བདུད་རྩི་སྟེ། །ཚུལ་མིན་ཡིད་བྱེད་གཅོད་པ་ལ།
།སོག་ལེ་བས་ཀྱང་ཤིན་ཏུ་རྩུབ། །མགོན་ཁྱོད་རིས་མེད་འགྲོ་བ་ལ། །འདོད་རྒུ་སྦྱིན་པའི་དཔག་བསམ་ཤིང༌། །ཁྱད་པར་ཤིན་ཏུ་ཉམ་ཐག་དང༌། །གནོད་བྱེད་རྣམས་ཀྱི་གཉེན་བཤེས་ཡིན།
།རིག་འཛིན་སྔགས་ཀྱི་སྡོམ་པ་ཡི། །ནོར་བུའི་གླིང་དུ་རབ་ཞུགས་ཏེ། །དྲན་དང་ཤེས་བཞིན་ཆུ་རྒྱུན་གྱིས། །སྤང་བྱའི་དྲི་མ་མཐའ་དག་བཀྲུས། །སྣང་བ་ལྷ་རུ་ཤར་བ་དང༌། །རླུང་སེམས་དབུ་མར་བསྡུ་བ་དང༌།
།ལྟ་བ་འཁོར་འདས་དབྱེར་མེད་ཀྱིས། །ས་དང་ལམ་གྱི་རྩེ་མོར་བགྲོད། །ཇི་ལྟར་དྭངས་པའི་རྫིང་བུ་རུ། །ཀུན་གྱི་གཟུགས་བརྙན་ཤར་བ་བཞིན། །སྒྲིབ་བྲལ་ཡེ་ཤེས་མེ་ལོང་དུ། །དག་པའི་གཟུགས་བརྙན་ཅི་ཡང་འཆར།
།སྟོན་དང་གཉིས་མིན་དགྲ་བཅོམ་པའི། །དགྱེས་

པའི་འཛུམ་ཞལ་བསྟན་པའི་མོད། །སྔོན་ནས་གོམས་པའི་ཉམས་རྟོགས་ཀྱི། །སྒོ་འཕར་མཐའ་དག་ཡངས་པོར་ཕྱེས། །ཁྱོད་ཀྱིས་བཞེད་པའི་ཕྲིན་ལས་ཀུན། །ཇི་ལྟའི་ཚུལ་གྱིས་བསྒྲུབ་བྱ་ཞེས། །བཀའ་ལུང་ནོད་ཕྱིར་ཆོས་སྲུང་དང༌།
།ནོར་ལྷའི་ཚོགས་ཀུན་ལྷགས་སམ་སྙམ། །གང་ནས་བལྟས་ཀྱང་འོད་ཟེར་གྱིས། །མུན་སེལ་ནོར་བུ་རིན་ཆེན་བཞིན། །རྣམ་ཐར་གང་ལ་བརྟགས་བྱས་ཀྱང༌། །ལེགས་པ་ཉིད་ལས་གཞན་དུ་མིན། །ཀྱེ་མ་བསོད་ནམས་ཆུང་རྣམས་ཀྱིས།
།སངས་རྒྱས་སེམས་ཅན་ཉིད་དུ་འཛིན། །ཆུ་ཡང་རྣག་ཁྲག་ཏུ་མཐོང་བའི། ཡི་དྭགས་རྣམས་དང་ཁྱད་པར་གང༌།། །།སྤྱི་དོན་བདུན་པ་ཐ་མར་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཆེད་དུ་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་པའི་ཚུལ་ནི།
བདག་ཅག་གི་དཔལ་ལྡན་བླ་མ་དམ་པ་གདུལ་བྱ་འདུལ་བའི་དུས་མཁྱེན་ཅིང་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་འདིས་ནི་སྐུ་ཚེ་རིངས་པོར་གདུལ་བྱ་སོ་སོའི་བསམ་པ་དང་མཐུན་པའི་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་རྒྱུན་ཆད་མེད་པར་བསྐོར་ཏེ།
སྲས་ཀྱི་ཐུ་བོ་རྣམས་ནི་སྨིན་ཅིང་གྲོལ་ཏེ་མཐའ་ཀླས་པའི་འགྲོ་བ་ཡོངས་ཀྱི་འདྲེན་པ་དམ་པར་མངའ་གསོལ།
འགའ་ཞིག་ནི་མ་འོངས་པ་ན་འགྲོ་བ་འདྲེན་པའི་ནུས་པ་དང་ལྡན་པར་མཛད། གཞན་ཡང་སྐུ་མཐོང་བ་དང༌། གསུང་ཐོས་པ་དང༌། མཚན་ཙམ་ཡིད་ལ་བྱེད་པ་དང༌། སྐུའི་གྲིབ་མ་ཕོག་པ་ཚུན་ཆད་ཀྱི་སེམས་ཅན་ཐམས་ཅད་ཀྱང་ཕན་པ་དང་བདེ་བ་འབའ་ཞིག་ལ་འགོད་པར་མཛད་པ་སོགས་མདོར་ན་སྐུ་དངོས་ཀྱིས་གདུལ་བར་འོས་པ་རྣམས་ནི་ལེགས་པར་བཏུལ།
ངེས་པའི་དོན་གྱི་བསྟན་པ་རིན་པོ་ཆེའང་དར་ཞིང་རྒྱས་པར་མཛད་དེ།
ད་ནི་བདག་ཅག་སྐལ་བ་དམན་པ་རྣམས་ཀྱི་བསོད་ནམས་ཀྱི་བགོ་སྐལ་ནི་རེ་ཞིག་

དེ་ཙམ་དུ་ཟད་པ་དང༌། གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཆེད་དུ་ཡོངས་སུ་མྱ་ངན་ལས་འདའ་བ་ཆེན་པོའི་ཚུལ་སྟོན་པར་བཞེད་དེ། དེའང་སྤྱིར་ལོ་སྔ་ཕྱི་ཀུན་ཏུ་སྐར་མ་དུ་བ་འཇུག་རིངས་ཀྱིས་མཚོན་པའི་ལྟས་ངན་ཅན་གྱི་སྐར་མ་མང་དུ་ཤར་བ་སོགས་མི་དགེ་བའི་མཚན་མ་ཡང་ཡང་བྱུང་སོང་བ།
དེ་རྣམས་ནི་སྤྱིར་རྗེ་འདིའང་ཡུན་རིང་མི་བཞུགས་པའི་སྔ་ལྟས་དང༌། གཞན་ཡང་ཁམས་བོད་ཀུན་ཏུ་དུས་ཀྱི་འཁྲུགས་ལོངས་མི་བཟད་པ་བྱུང་བ་འདི་རྣམས་དང༌།
དེ་ལ་བརྟེན་ནས་བསྟན་འཛིན་གྱི་སྐྱེས་བུའང་འགའ་ཞིག་ཞིང་གཞན་དུ་གཤེགས་པ་དང༌། ལ་ལ་བསྙུན་པའི་ཚུལ་བསྟན་པ་སོགས་མང་དུ་སྣང་བ་འདི་ཐམས་ཅད་ཀྱི་ལྟས་ཡིན་པར་སེམས་ལ།
བྱེ་བྲག་རྗེ་འདི་དགུང་གྲངས་གྱ་དྲུག་ཏུ་ཕེབས་པ་ལྕགས་བྱ་ཧོར་ཟླ་དང་པོའི་ལོ་གསར་གྱི་དགའ་སྤྲོའི་ཉིན། རྗེ་རང་གི་ཐུགས་དམ་གྱི་རྟེན་འཇིགས་བྱེད་དང༌། ལས་གཤིན་བཅས་ཀྱི་སྐུ་སོ་སོར་ཆེ་ཆུང་གི་ཚད་ཁྲུ་གང་ཙམ་ཡོད་པ།
སྐུ་རྒྱུ་རྫི་ཁྱིམ་དུ་གྲགས་པའི་ལུགས་སྐུ་ཤིན་ཏུ་ལྕི་བ་ཞིག་རྗེ་རང་གི་གཟིམ་ཆུང་གི་རྟེན་ཁྲིའི་ནང་ན་བཞུགས་ཡོད་པ་ལྷུང་དོན་མེད་ཅིང༌།
ལྷུང་མི་ཤེས་པ་ལྟ་བུ་ཡོད་ཀྱང༌། རྒྱུ་རྐྱེན་ཅིའང་མེད་པར་དོན་མེད་དུ་རྟེན་ཁྲིའི་ནང་ནས་ཕྱི་རོལ་དུ་ལྷུང་སྟེ། མདུན་གྱི་མཆོད་པའི་ཡོ་བྱད་འགའ་ཞིག་ཀྱང་ཆག་གྲུམ་དུ་བཏང་བ་སོགས་བྱུང་བ་ནི་ངེས་པར་རྗེ་འདི་ཞིང་ཁམས་གཞན་དུ་གཤེགས་པའི་ལྟས་ཁོ་ན་ཡིན་པར་གོར་མ་ཆག་པར་མ་ཟད།
དེ་ཉིན་སྡེ་དགེའི་བང་ཆེན་ཞིག་ཀྱང་འབྱོར་པས། རྗེ་རང་གི་ཞལ་ནས་སྡེ་དགེ་ཆོས་རྒྱལ་མཆོག་གི་བསྟན་སྲིད་ལ་ཉག་སྐེག་གིས་འཚེ་བ་འདྲ་འོང་བའི་ལྟས་མིན་ནམ་ཞེས་བཀའ་སྩལ་པའང་རྗེས་སུ་དེ་ཁོ་ན་ལྟར་གྱུར་པ་སོགས་མདོར་ན་ཡོན་མཆོད་གཉིས་ཆར་ལ་ངན་པའི་ལྟས་ཞིག་ཡིན་པར་གདོན་མི་ཟ་བ་དང༌།
དེ་རྗེས་ལོ་དེའི་ས་ག་ཟླ་བའི་

ཚེས་ཉེར་བརྒྱད་ནས་བཟུང་སྟེ། ཐོག་མར་མགུལ་ཆམ་ཞིག་གིས་ཉེན་བསླངས་པ་ལྟ་བུས་སྐྱིགས་བུ་ཉིན་མཚན་བར་མ་ཆད་པར་མཛད་འདུག་ཅིང༌། དེ་དང་ལྷན་ཅིག་སྐུ་མཚལ་དང་ཆབ་ཆུ་བསྡོངས་ཏེ་ཤིན་ཏུ་སྐུ་ཁམས་བསྙེལ་བའི་ཚུལ་བསྟན་ཅིང༌།
དེ་ལ་བརྟེན་ནས་སྨན་པ་རྣམས་ཀྱིས་ཀྱང་གསོལ་སྨན་སྒོ་གང་ཟབ་ནས་ཕུལ་བ་དང༌། ཞབས་བརྟན་ཀྱང་ཨེ་ཝྃ་པའི་གཙུག་ལག་ཁང་དུ་འདུས་ཚོགས་ཀྱིས་སྔ་ཕྱིར་ཚེ་ཆོག་ལན་གསུམ་ཙམ་དང༌།
གཞན་ཡང་ཞབས་བརྟན་གྱི་རིགས་རྒྱ་གང་ཆེ་ལྟ་བུ་བསྒྲུབས་རུང༌། སྐུ་ཁམས་དྭངས་སྐྱེད་ཀྱི་ཚུལ་ཆེར་མི་བཞེས་པར་སྣང་བས་ད་ལན་ཇི་འདྲར་འགྱུར་སྙམ་པའི་ཐམས་ཅད་ཀྱི་བློ་བག་མི་ཕེབས་པ་ལྟ་བུར་གྱུར་རུང༌།
ཧོར་ཟླ་ལྔ་པའི་གྲལ་ཚེས་བཅོ་ལྔའི་ཉིན་བདག་ཅག་དགེ་སློང་བཅོ་ལྔ་སྐོར་གྱིས་བཅོམ་ལྡན་འདས་ཚེ་དཔག་ཏུ་མེད་པའི་ཆོ་ག་དང་འབྲེལ་བར་སྐུ་ཚེ་བརྟན་བཞུགས་ཀྱི་གསོལ་འདེབས་བགྱིས་པས། དེ་ཉིན་རྗེ་རང་ཡང་ཐུགས་དགྱེས་པའི་རྣམ་པ་མཛད་ཅིང༌།
ཐམས་ཅད་ཀྱིས་མཐོང་སྣང་མཐུན་པར་སྐུའི་ཞལ་མདངས་དུས་རྒྱུན་བས་ལེགས་ཤིང་ཟིལ་ཆེ་བ་ལྟ་བུར་སྣང་བས། རེ་ཞིག་ཞབས་པད་བརྟན་པར་གསོལ་བ་ཐེབས་པ་འདྲ་སྙམ་པའི་ཐམས་ཅད་བློ་བདེ་བ་ལྟར་གྱུར་པར་མ་ཟད།
དོན་ལའང་བདག་སོགས་གདུལ་བྱ་མགོན་མེད་པ་དང༌། སྐྱབས་མེད་པ་དང༌། དཔུང་གཉེན་མེད་པ་རྣམས་ལ་ཐུགས་བརྩེ་བར་དགོངས་ཏེ། རིམ་གྱིས་སྐུ་ཁམས་ཇེ་དྭངས་ཀྱི་ཚུལ་བཞེས་ཏེ་དགུང་གྲངས་གྱ་བདུན་དུ་ཕེབས་པ་ཆུ་ཁྱི་ཧོར་ཟླ་དང་པོའི་ནང་བར་སྤྱིར་སྐུ་ན་སྨིན་པའི་སྟོབས་ཀྱིས་སྐུ་གཟུགས་བབས་ལྕི་བ་དང༌།
གསོལ་ཆས་ལ་དྭང་ག་ཆེར་མི་སྣང་བ་མ་གཏོགས་དེ་ལས་གཞན་པའི་སྙུན་གཞི་ཆེ་རིགས་ཅིའང་མེད་པར་ཞབས་པད་བརྟན་པར་བཞུགས་པ་ནི་ངེས་པར་སྐུ་ཚེ་བྱིན་གྱིས་བརླབས་པར་གོར་མ་ཆག་

ལ། ཚུལ་འདི་ལྟ་བུ་ནི་འཕགས་པ་ཉན་ཐོས་པ་རྣམས་བཅོམ་ལྡན་འདས་ཀྱིས་ཡུལ་ཡངས་པ་ཅན་དུ་སྐུ་ཚེ་བྱིན་གྱིས་བརླབ་པའི་ཕྱིར་འཆི་བདག་གི་བདུད་བཏུལ་བར་འདོད་པ་དང་ཚུལ་མཚུངས་པ་ཡིན་ནོ། །དེ་ནས་ཀྱང་སྐྱེས་བུ་དམ་པ་འདི་ཡུན་རིང་པོར་མི་བཞུགས་པའི་སྔ་ལྟས་སུ།
ལྕགས་བྱ་ཧོར་ཟླ་བཅུ་གཉིས་པའི་འཇུག་ཏུ་ཐར་རྩེ་རང་གིས་ཆོས་སྲུང་རྣམས་ལ་སྐོང་བ་བརྒྱ་ཚར་ཚོགས་པའི་སྐབས་ཀྱི་ཚེས་ཉེར་བརྒྱད་ཉེར་དགུ་རྣམས་ལ་དུས་མ་ཡིན་པའི་རླུང་ཆེན་པོ་ལྡང་བ་དང༌།
དཔལ་ཨེ་ཝྃ་ཆོས་ལྡན་གྱི་ཆོས་གྲྭ་འདིར་སྔོན་ངོར་ཆེན་རྡོ་རྗེ་འཆང་ཆེན་པོས་དམ་ལ་བཏགས་པ་ཡིན་སྐད་ཀྱི་དགོན་པའི་ཉེ་སྐོར་དུ་སྤྱང་ཀི་སོགས་མི་འབྱུང་ཞིང༌།
གལ་སྲིད་བྱུང་ཡང་ལྟས་ངན་དུ་འཛིན་པ་ཞིག་ཡོད་པ་ལ། འདི་ལོ་དགོན་པའི་ཉེ་སྐོར་དུ་སྤྱང་ཀི་རྒྱུག་པ་དང༌། ཐར་རྩེ་རང་གི་ཕོ་བྲང་དང་ཉེ་བའི་སར་ཝ་བརྒྱལ་བ་དང༌། ཁྱད་པར་ཆུ་ཁྱི་ཧོར་ཟླ་དང་པོའི་ནང་ཨེ་ཝྃ་པའི་ལམ་འབྲས་ལྷ་ཁང་དུ་བཞུགས་པའི་ངོར་ཆེན་རྡོ་རྗེ་འཆང་གི་འདྲ་སྐུ་རིན་པོ་ཆེའི་ཞལ་རས་ཀྱི་ངོས་སུ་སྤྱན་ཆབ་བསིལ་བའི་རྗེས་ལྟ་བུ་ཞིག་འདུག་པ་ཐོག་མར་གྲྭ་པ་གཅིག་གིས་མཐོང་ཞིང༌།
དེ་རྗེས་ཐར་རྩེ་ནས་ལམ་འབྲས་ལྷ་ཁང་དུ་བླ་མཆོད་ཅིག་བགྱིས་པའི་ཚེ་དེར་ཡོད་པའི་གྲྭ་པ་བརྒྱད་ཙམ་གྱིས་མཐོང་བ་དང༌། དེ་ནས་རིམ་གྱིས་ཐམས་ཅད་ཀྱིས་མངོན་སུམ་དུ་གྱུར་ཅིང་སྤྱན་ཆབ་ཀྱི་རྗེས་ཀྱང་དེ་རྗེས་ཡུན་རིང་དུ་གནས་པ་དང༌།
གཞན་ཡང་སྔ་ཕྱི་ཅི་རིགས་པར་ཕལ་ཆེ་བའི་རྨི་ལམ་དུ་ཉི་ཟླ་གཟས་འཛིན་པ་སོགས་བྱུང་ཞེས་གླེང་བ་དང༌། ཁམས་བོད་ཀུན་ཏུ་དུས་ཀྱི་འཁྲུགས་ལོང་མི་བཟད་པ་འབྱུང་བའི་མགོ་ཚུགས་པ་སོགས་མི་དགེ་བའི་མཚན་མ་མང་པོ་མངོན་སུམ་དུ་ལྷགས་པར་གྱུར་ཏེ།
དེ་ལྟ་བུ་ནི་གང་ཟག་དམ་པ་འདི་ཞིང་ཁམས་གཞན་དུ་གཤེགས་པར་བཞེད་པས་ནག་པོའི་ཕྱོགས་ཀྱི་བདུད་དང་བདུད་ཀྱི་རིས་སུ་གཏོགས་པ་རྣམས་

མགོ་འདེགས་ཤིང༌། དཀར་པོའི་ཕྱོགས་ཀྱི་ལྷ་དང་སྲུང་མར་བཅས་པ་མཐའ་དག་ཡིད་མི་དགའ་ཞིང་མྱ་ངན་གྱི་ཆུ་ཚན་སྙིང་གི་དབུས་ནས་ཁོལ་བའི་ལྟས་དང༌། དེ་ལ་བརྟེན་ནས་ཕྱོགས་འདིར་རྗེས་སུ་བརྩེ་བའི་སྐྱོབ་པ་རྣམས་ཀྱང་ཐུགས་སྐྱོ་བའི་ཚུལ་བསྟན་པར་མངོན་ལ།
རྣམ་པ་གཅིག་ཏུ་ན། སྐྱེས་བུ་དམ་པ་འདི་ལྟ་བུ་འཇིག་རྟེན་དུ་བྱོན་པ་ན་དེའི་བསོད་ནམས་ཀྱིས་འཇིག་རྟེན་ཐམས་ཅད་བདེ་བར་འཚོ་ཞིང༌། དེ་ཉིད་གཞན་དུ་གཤེགས་པ་ན་འཇིག་རྟེན་འདིར་མི་དགེ་བ་འབྱུང་བ་ཆོས་ཉིད་ཡིན་ཏེ།
སྔོན་རྒྱལ་པོ་ཟླ་འོད་ཀྱི་དབུ་སྦྱིན་པར་གཏོང་བའི་ཚེ། འཛམ་བུའི་གླིང་གི་མི་ཐམས་ཅད་ཀྱི་མགོ་བོའི་རྒྱན་དུས་གཅིག་ཏུ་ས་ལ་ལྷུང་ཞིང་ས་གཡོས་པ་དང༌།
སྐར་མདའ་ལྟུང་བ་དང༌། བཀྲ་མི་ཤིས་པ་སྣ་ཚོགས་བྱུང་ཞིང༌། མི་རྣམས་ཀྱང་ཚེའི་དུས་བྱས་ནས་ལྷའི་གནས་སུ་སྐྱེས་སོ་ཞེས་གྲགས་པ་དང༌། བོད་འདིར་ཡང་འཇམ་པའི་དབྱངས་དངོས་ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་འདས་པ་ན་ལོ་ཉེས་དང༌།
འཁྲུགས་ལོང་བྱུང་བར་གྲགས་པ་སོགས་མདོར་ན་གང་ཟག་དམ་པ་ཕལ་ཆེ་བ་ཞིང་གཞན་དུ་གཤེགས་པའི་ཚེ་དེ་ལྟར་བྱུང་བའི་ཚུལ་མང་དུ་བཤད་པའི་ཕྱིར་རོ།
།གཞན་ཡང་བདག་ཅག་གི་དཔལ་ལྡན་བླ་མ་དམ་པ་འདི་དུས་རྒྱུན་དུའང་སྤྱིར་མཁྱེན་རབ་ཀྱི་ཀློང་ཆེ་ཞིང༌། གསུང་སྒྲོས་སོགས་ཀྱང་བརྗིད་ཆགས་ཞིང་ཡིད་དུ་འབབ་པ་ཞིག་ཡོད་པར་མ་ཟད། ལྷག་པར་ལྕགས་བྱ་ལོར་སྐུ་བསྙུན་པའི་ཚུལ་བསྟན་པ་ནས་བཟུང་སྔར་བས་ཀྱང་གསུང་སྒྲོས་རྣམས་བརྗིད་ཆགས་ཤིང༌།
མཁྱེན་རབ་ཀྱི་ཀློང་ཡང་ཆེར་སོང་བ་ལྟ་བུར་སྣང་བ་དང༌། མངོན་པར་ཤེས་པའང་དུས་རྒྱུན་དང་ཅུང་མི་འདྲ་བའི་ཐོགས་པ་མེད་པར་སྣང་སྟེ།
རྗེ་རང་གི་ཞབས་འབྲིང་བས་རིན་ཆེན་རིལ་བུ་ཞིག་ཞུས་པར། སྡེ་དགེ་བླ་ཆེན་བྱམས་པ་ཀུན་དགའ་སངས་རྒྱས་བསྟན་པའི་རྒྱལ་མཚན་གྱི་

སྐུ་དུས་སུ་བསྡུས་པའི་རིལ་བུ་དེའི་ནང་ནས་གཅིག་ལོངས་གསུངས་པ་ལྟར་ལེན་པར་བརྩམས་པའི་ཚེ་ཁོ་རང་གི་བསམ་པ་ལ། སྡེ་དགེ་བློ་གྲོས་རྒྱ་མཚོའི་སྐུ་དུས་སུ་བསྡུས་པའི་རིལ་བུ་དེ་ནས་གཅིག་བྱུང་ན་སྙམ་པ་སེམས་ལ་ཤར་མ་ཐག
།རྗེ་རང་གི་ཞལ་ནས་ང་ལ་ཁྱད་པར་སྤུ་ཙམ་ཡང་མེད་ཅིང༌། ཁྱོད་ཀྱིས་བློ་གྲོས་རྒྱ་མཚོའི་སྐུ་དུས་སུ་བསྡུས་པའི་རིལ་བུ་དེ་ལ་དགའ་བར་བྱེད་ཀྱིན་འདུག་པས། དེ་ནས་རྡོག་གཅིག་ལོངས་ཞེས་གསུངས་བྱུང་བས་ཇི་ལྟར་མཁྱེན་པ་ཡིན་སྙམ་པ་ལྟ་བུའི་ངོ་གནོང་བ་ཞིག་བྱུང་ཟེར་བ་དང༌།
ཡང་འགའ་ཞིག་གིས་ལྐོག་ཏུ་བྱིན་རྟེན་འདྲ་ཞུ་ཕོད་མིན་ཟེར་བའི་སྐབས་ཀྱང༌། རྗེའི་ཞལ་ནས་དེ་གར་བྱིན་རྟེན་འདྲ་དགོས་ཟེར་མཁན་མི་འདུག་གམ་གསུངས་པ་སོགས་དེ་འདྲའི་རིགས་མང་བ་དང༌།
ལྕགས་བྱ་ཧོར་ཟླ་བཅུ་གཉིས་པའི་ཚེས་བཅོ་ལྔ་བཅུ་དྲུག་གི་སྐོར་ཞིག་ཏུ་རྗེའི་ཞལ་ནས། མདོ་ཁམས་ནས་མཆོག་སྤྲུལ་ཐམས་ཅད་མཁྱེན་པ་མཁྱེན་བརྩེའི་དབང་པོ་ཕྲན་བུའི་སྐུ་ཁམས་བདེ་མིན་འདྲ་བྱུང་མེད་དམ་སྙམ་པ་འདུག་ཅིང༌།
ངེད་ཀྱི་རྨི་ལམ་དུའང་མཆོག་སྤྲུལ་རིན་པོ་ཆེ་བཞུགས་གདན་སྲབ་མོ་ཞིག་ལ་བཞུགས་འདུག་པའི་སྣང་བ་ཞིག་བྱུང་བས།
དེ་ལ་དམིགས་པའི་ཞབས་བརྟན་འདྲ་བྱེད་དགོས་ཞེས་བཀའ་སྩལ་པའང་རྗེས་སོར་དེ་ཁོ་ན་ལྟར་བྱུང་སྣང་བ་དང༌། ཡང་ཧོར་ཟླ་གསུམ་པ་འདི་དུས་འཁོར་བའི་ལུགས་ཀྱི་ལོ་མགོ་ཡིན་གཤིས་ངེད་ཀྱི་ཁམས་མི་བདེ་བ་འདིའང་ཆུ་ཁྱི་ཧོར་ཟླ་གཉིས་པའི་མཇུག་དང་གསུམ་པའི་ནང་བཟང་ཐག་ངན་ཐག་ཆོད་པ་ཞིག་བྱུང་འོང་འགྲོའམ་སྙམ་ཞིང༌།
དེར་སྐྱོན་ཆེན་རང་མ་བྱུང་ཚེ་ད་དུང་ཟླ་བ་ཁ་ཤས་མི་སྡོད་པའི་ངེས་པ་མེད་ཅེས་གསུངས་པ་དང༌།
ཡང་ཆབ་ཆུའི་བསྙུན་གཞི་འདྲས་སྐྱོན་མི་འོང་ངམ་སྙམ་ནས་དེ་ལ་ཕན་པའི་གསོལ་སྨན་འདྲ་ཕུལ་བའི་ཚེའང་སྨན་དེ་མི་བཟའ། ངེད་སྤོས་སྐྲངས་དང་ཆུའི་སྐྱོན་

གྱིས་འཆི་བར་མི་འགྱུར་ཞེས་བཀའ་སྩལ་པའང་རྗེས་སོར་དེ་ཁོ་ན་ལྟར་གྱུར་པ་སོགས་ལྐོག་གྱུར་གྱི་ཆོས་མཐའ་དག་ཚུལ་བཞིན་མཁྱེན་པའི་གསུང་མང་དུ་བྱོན་པ་དང༌། སྐུ་ཁམས་དངོས་ནི་ཆུ་ཁྱི་ཧོར་ཟླ་དང་པོའི་ནང་གསོལ་ཆས་ལ་དྭང་ག་ཇེ་ཞན་དུ་སོང་བའི་རྐྱེན་གྱིས་སྐུ་རླུང་ཤས་ཆེ་བ་ཙམ་ལས་བསྙུན་གཞིའི་རིགས་ཆེ་བ་ཅིའང་མི་སྣང་བ་དང༌།
ཞབས་བརྟན་གྱི་རིགས་ཀྱང་དེ་སྐབས་རྒྱུན་ཆད་མེད་པར་གང་ལྕོགས་སྒྲུབ་མུ་ཡིན་རུང༌།
སྐུ་ཁམས་ནི་དེ་མུས་ལས་ལྷག་ཏུ་དྭངས་སྐྱེད་དུ་མངོན་པ་ཅི་ཡང་མ་མཆིས་ཤིང༌། ཟླ་བ་དེའི་མཇུག་ཏུ་གུས་ཕྲན་པས། སྐྱབས་མགོན་རྡོ་རྗེ་འཆང་ཆེན་པོའི་སྐུ་ཁམས་སྐྱོན་ཆེ་བ་རང་མ་བྱུང་ཚེ་བདག་གིས་མཚམས་ཟླ་བ་གཅིག་གཉིས་ཙམ་སྡོད་རྒྱུ་དང༌།
གལ་སྲིད་སྐུ་ཁམས་བབས་ལྕི་བར་སོང་བ་སོགས་བྱུང་ཚེ་དེ་འཕྲལ་དུ་མཚམས་གྲོལ་བ་གཞིར་བཞག་ཡིན་ཚུལ་ཞུས་པར། ངེས་པར་མཚམས་སྡོད་རྒྱུ་བྱས་ན་ལེགས་ཚུལ་དང༌།
ངེད་གཟུགས་བབས་ལྕི་བ་སོགས་བྱུང་ཚེ་དེ་འཕྲལ་ཁྱོད་ལ་བྱ་གཏོང་ཡོང་ཚུལ་དང༌། ཁྱོད་རང་ཡང་དུས་རྒྱུན་དུ་ཚེ་སྒྲུབ་འདྲ་ལ་ནན་ཏན་བྱས་ན་ལེགས་ཚུལ་སོགས་བཀའ་སྩལ་པ་དང༌།
གཞན་ཡང་དེ་སྐབས་ཤིག་ཏུ་གུས་ཕྲན་ལ་དངོས་པོའི་གསོལ་རས་འདྲ་སྩལ་ཏེ་སྐད་ཆ་ཞིབ་པར་རྗེས་སོར་འབྱུང་བ་ཡིན་མོད། ཁྱོད་ཀྱིས་ཨེ་ཝྃ་པའི་བསྟན་པ་ལ་ཕན་གང་ཐོགས་བྱེད་དགོས་ཚུལ་དང༌། ཕྱོགས་འདིར་རིག་གནས་འདྲའང་དར་བའི་ཐབས་གང་དྲག་བྱེད་དགོས་ཚུལ་བཀའ་ཕེབས་པར།
སྤྱིར་གུས་ཕྲན་རང་ལ་བསྟན་པ་ལ་ཕན་འདོགས་ནུས་པའི་ཡོན་ཏན་ཏིལ་འབྲུ་ཙམ་ཡང་མེད་པ་མ་གཏོགས། གཞན་བསྟན་པ་རིན་པོ་ཆེའི་ཞབས་འདེགས་གང་འགྲུབ་ཞུ་བ་བཞིར་བཅས་དང༌།
ཁྱད་པར་སྐྱབས་མགོན་རྡོ་རྗེ་འཆང་ཆེན་པོ་མཆོག་ཉིད་བདག་སོགས་གདུལ་བྱ་རྣམས་ཀྱི་མགོན་སྐྱབས་དཔུང་གཉེན་དམ་པར་

གསང་གསུམ་རིན་པོ་ཆེ་བསྐལ་བརྒྱའི་བར་དུ་འཚོ་ཞིང་གཞེས་ལ་ཆོས་ཀྱང་སྟོན་པ་དང༌། བདག་ཀྱང་སྐྱེ་བ་དང་ཚེ་རབས་ཐམས་ཅད་དུ་ཐུགས་རྗེའི་སྐྱབས་འོག་ཏུ་ཚུད་པར་གསོལ་བ་བཏབ་པས། ད་དུང་ལོ་རེ་གཉིས་འདྲ་སྡོད་པའི་སྨོན་ལམ་འདེབས་དགོས་ཞེས་བཀའ་སྩལ་བྱུང་ཡང་དེ་ནི་བདག་གི་སེམས་འཁྲི་བའི་ཕྱིར་གསུངས་པར་གོར་མ་ཆག་ལ།
དེ་རྗེས་ཧོར་ཟླ་གཉིས་པའི་ནང་དུའང་རེས་ཉིན་ལྔ་དྲུག་རེ་ལ་གསོལ་ཆས་ལ་དྭང་ག་སྐྱོན་མེད་ཙམ་ཡོད་པ་དང༌།
རེས་ཉིན་ལྔ་དྲུག་རེ་ལ་གསོལ་ཆས་ལ་དྭང་ག་གཏན་ནས་མེད་པ་ལྟ་བུ་རེས་འཇོག་གི་ཚུལ་དུ་སྣང་ཞིང༌། ཁྱད་པར་ཟླ་བ་དེའི་མཇུག་ནས་བཟུང་གསོལ་ཆས་ལ་དྭང་ག་ཇེ་ཞན་དུ་སོང་ཞིང༌།
སྐུ་གཟུགས་ཀྱང་བབས་ཇེ་ལྕིར་འགྲོ་བ་ལྟ་བུར་སྣང་བས། ཧོར་ཟླ་གསུམ་པའི་ཚེས་མགོར་བདག་ཀྱང་མཚམས་གྲོལ་ཏེ་སྐུ་མདུན་དུ་བཅར་བས། སྐུ་ཤེད་ཞན་པའི་སྟོབས་ཀྱིས་གསུང་སྒྲོས་སོགས་མཛད་པ་ལ་འོ་བརྒྱལ་བ་ཞིག་འདུག་པ་མ་གཏོགས་གཞན་གསུང་སྒྲོས་དང༌།
ཐུགས་རབ་སོགས་སྔར་རྒྱུན་ལྟར་མཆིས་ཤིང༌། དེ་སྐབས་ཚེ་ལྷ་གསུམ་གྱི་ཆོ་ག་ལ་སོགས་པའི་ཞབས་བརྟན་ཀྱང་ཅི་རིགས་པར་བསྒྲུབས་མོད། རྗེ་རང་ནི་ཞབས་བརྟན་རིམ་གྲོའི་རིགས་ལ་ཐུགས་འདུན་གཏན་ནས་མི་མཛད་ཅིང༌།
ཞལ་ནས་ཀྱང༌། ཁྱེད་རྣམས་ཀྱིས་ལོ་སྔ་མར་རིམ་གྲོ་གང་འགྲུབ་བྱས་པ་ལ་བརྟེན་ནས་ངེད་ད་བར་བསྡད་པ་ཡིན་མོད། ད་ནི་རིམ་གྲོ་བྱས་ནས་ཀྱང་ཁྱེད་རང་རྣམས་ཀྱང་དཀའ་ཚེགས་ཀྱི་རྒྱུ་ཁོ་ན་དང༌།
ངེད་ཀྱང་ད་ན་སོ་རྒས་ཆེས་པས་གཞན་དོན་བྱེད་པ་ཕར་ཞོག །རང་དོན་དུ་ཁ་ཏོན་ཡང་གྲུལ་བཏུབ་པ་ཞིག་མི་ཐུབ་པའི་ལུས་རྟེན་འདི་ལྟ་བུ་བསྡད་པ་བས་ཤི་བ་ལེགས།
ད་ལུས་རྟེན་འདི་བོར་ནས་ལུས་རྟེན་གསར་པ་འདྲ་

བླངས་ན་དེས་དགའ་བར་འདུག་ཁོ་ན་གསུངས་པ་དང༌། ཟླ་བ་དེའི་ཚེས་བརྒྱད་ཀྱི་ཉིན་བྱིས་པ་དཔེ་ཆ་ཤེས་པ་འགའ་ཞིག་ལ་ཆོས་སྤྱོད་དང་བླ་མཆོད་ལ་བློ་གསོ་གྱིས། ཟླ་བ་འདིའི་ཚེས་བཅུ་བཞི་ཙམ་ནས་བླ་མཆོད་འདྲ་འདོན་དགོས་ཞེས་བཀའ་སྩལ་སོང་བ་ནི་བདག་ཅག་རྨོངས་པ་རྣམས་ལ་བརྡ་ཐབས་ཞིག་མཛད་པར་མངོན་མོད།
ཕྱིས་སུ་གོ་བ་ཙམ་དང༌། གཞན་ཡང་དེ་སྐབས་རྣམས་སུ་ཐུགས་དམ་གཏོར་མ་འདི་རྣམས་བརྗེ་དགོས་ཞེས་ཡང་ཡང་གསུང་བ་དང༌།
ཁྱད་པར་ཚེས་བཅུ་གཉིས་ཀྱི་ཉིན་དགེ་བཤེས་བསོད་ནམས་བཟང་པོ་ལ། ཁྱོད་ཀྱིས་ངའི་ཐུགས་དམ་གཏོར་མ་འདི་རྣམས་གསར་དུ་བཟོ་དགོས། དེའང་གནང་ཉིན་ཚེས་བཅུ་བཞི་ཆོས་སྐྱོང་གི་དུས་ཆེན་ལ་གཏོར་མ་རྣམས་ངེས་པར་བཤམས་ཐུབ་པ་ཞིག་དགོས།
ད་ངེད་ནད་འདི་ལས་ཐར་བར་མི་འདྲ་ནའང༌། མ་ཤི་གོང་དུ་གཏོར་མ་འདི་རྣམས་མ་བརྗེས་པའི་ཐབས་མེད་ཅེས་བཀའ་སྩལ་སོང་བ་ལྟར་དེ་མ་ཐག་ནས་གཏོར་མའི་རྒྱན་རྣམས་བཟོ་བའི་མགོ་བཙུགས་ཤིང༌།
ཚེས་བཅུ་གཉིས་བཅུ་གསུམ་གཉིས་ལ་སྐུ་ཁམས་ཀྱང་ཅུང་ཟད་ཉོག་ཏུ་སོང་སྣང་ཞིང༌། དེ་དག་གི་བར་བར་གྱི་ཐུགས་རབ་གསལ་བའི་སྐབས་རྣམས་སུ། །སྦྱོར་ལམ་རྩེ་མོ་ཐོབ་པའི་རྟགས་སུ་ལུས་ལ་སྲིན་བུའི་རིགས་མེད་པ་དང༌།
སྦྱོར་ལམ་བཟོད་པ་ཐོབ་ནས་ངན་སོང་དུ་མི་འགྲོ་བར་བཤད་པ་དང༌། གཞན་ཡང་སྦྱོར་ལམ་དེ་དག་ཐོབ་པའི་རྟགས་སུ་ཇི་འདྲ་བཤད་པ་ཡོད་ཅེས་ཡང་ཡང་བཀའ་འདྲི་སྩལ་འདུག་པར།
བདག་གིས་དེ་སྐོར་གྱི་མངོན་རྟོགས་རྒྱན་གྱི་འགྲེལ་པ་ལྡེབ་རེ་གཉིས་འདྲ་གཟིགས་རྟོགས་ཕུལ་བས། དེ་ལའང་ཞིབ་པར་གཟིགས་པ་སོགས་ནན་ཏན་ལྟ་བུར་མཛད་འདུག་པ་ནི། སྦྱོར་ལམ་དེ་དག་གང་རུང་ཞིག་ཐོབ་པར་ཞལ་གྱིས་

བཞེས་པར་སེམས་ལ། གཞན་ཡང་ཆོས་ཀྱི་བགྲོ་གླེང་འདྲའང་ཅི་རིགས་པར་མཛད་པ་དང༌། དེ་རྗེས་ཚེས་བཅུ་གསུམ་གྱི་ནུབ་མོ་ཤིན་ཏུ་སྐུ་བསྙེལ་བ་ཞིག་བྱུང་སོང་ཞིང༌། ཁྱད་པར་ཚེས་བཅུ་བཞིའི་སྔ་དྲོ་ཉི་མ་རྩེ་ཤར་ཙམ་ན་སྐུ་ལུས་ལ་སྲ་བཟུང་རྒྱུ་མེད་ཅིང༌།
གསུང་སྒྲོས་སྩལ་བ་རྣམས་ཀྱང་ཆེར་མི་གོ་བ་དང༌། ཕྱག་རྩའང་གཏན་ནས་མེད་པ་ལྟ་བུར་སྣང་བས། བདག་ཅག་རྣམས་ནི་ཅི་བྱ་གཏོལ་མེད་དུ་གྱུར་ཏེ། ཀྱེ་མ་ད་ནི་བདག་ཅག་སྐལ་མེད་རྣམས་ཀྱི་བསོད་ནམས་ཀྱིས་མི་འཆུན་པར་ཐག་ཆོད་དོ་སྙམ་པ་ཤར་ཞིང༌།
བདག་གིས་སྐྱབས་རྗེ་རྡོ་རྗེ་འཆང་ཆེན་པོ་ད་དུང་ཡང་ཞབས་པད་ཡུན་རིང་དུ་བརྟན་པར་གསོལ་བ་འདེབས་པ་ལགས་མོད།
འོན་ཀྱང་མཇལ་ཡུལ་དང༌། བསྙུན་གཞི་སོགས་གང་ནས་བརྟགས་ཀྱང་ཡུན་རིང་མི་བཞུགས་པར་ཐག་ཆོད་པ་ལྟ་བུར་སྣང་བས། ད་ཆ་བདག་ཅག་རྣམས་ཀྱིས་རྗེས་ཀྱི་བྱ་བ་ཇི་ལྟར་བགྱི། ཐུགས་དམ་ལ་ཡུན་ཇི་ཙམ་བཞུགས།
སླར་ཡང་བདག་ཅག་འགྲོ་བ་རྣམས་ཀྱི་མགོན་དུ་སྤྲུལ་པའི་འཛུམ་ཞལ་མྱུར་དུ་སྟོན་པ་དང༌། བདག་ཅག་འཁོར་དང་བཅས་པ་རྣམས་ཀྱང་ཚེ་རབས་ཀུན་ཏུ་རྗེས་སུ་འཛིན་པར་གསོལ་བ་བཏབ་པས། གསུང་སྒྲོས་གསུང་པ་ལ་ཤིན་ཏུ་སྐུ་བསྙེལ་བ་ཞིག་འདུག་ནའང་ཐུགས་རུས་ཀྱི་རྣམ་པས།
ངེད་ཀྱིས་དེ་སྔོན་ཨེ་ཝྃ་པའི་བསྟན་པ་འདི་ཤིན་ཏུ་དར་བ་ཞིག་བྱུང་ན་སྙམ་ནས་མཆོག་སྤྲུལ་ཐམས་ཅད་མཁྱེན་པ་འཇམ་པའི་དབྱངས་མཁྱེན་བརྩེའི་དབང་པོ་ཨེ་ཝྃ་དུ་གདན་དྲངས་པ་སོགས་བྱས་པ་ཡིན་ཅིང༌།
དེ་ལ་བརྟེན་ནས་བསྟན་པ་ཅུང་ཞིག་དར་བར་གྱུར་ནའང༌། སྙིགས་དུས་སུ་སོང་བས་ཧ་ཅང་བསྟན་པ་དར་ཞིང་རྒྱས་པ་ཞིག་མི་ཡོང་འདུག
།ད་ཆ་ཨེ་ཝཾ་པའི་བསྟན་པ་འདི་ཁྱོད་ཀྱི་ལག་ཏུ་བཞག་པ་ཡིན་པས་སྒོ་དུ་མ་ནས་དར་བའི་ཐབས་གང་དྲག་བྱེད་དགོས་ཚུལ་རྒྱུ་མཚན་དང་བཅས་པ་དང༌། དེ་སྔོན་ངེད་རང་གི་ཚེ་ལ་དཀོན་མཆོག་ལ་མཆོད་པ་དང༌། དགེ་འདུན་ལ་བསྙེན་བཀུར་བ་

སོགས་ཅི་འགྲུབ་བྱས་པ་ཡིན་ཞིང༌། ད་ཆ་དེས་མ་འཐུས་པའི་རྗེས་ཀྱི་བྱ་བ་རྒྱ་ཆེན་ཅིའང་མི་དགོས་པའི་ཚུལ་དང༌། ཇི་ལྟར་བྱ་བའི་ཚུལ་རྣམས་ནི་ཁྱོད་རང་གིས་བབས་བལྟས་བྱས་པས་ཆོག་ཚུལ་དང༌། ཐུགས་དམ་ཡང་ཞག་བཅུ་སྐོར་ཙམ་དགོས་པ་ཨེ་ཡིན་སྙམ་པ་དང༌།
ཕྱིན་ཆད་སྐྱེ་བ་འདྲའང་ལེན་པའི་སྨོན་ལམ་འདེབས་དགོས་ཚུལ་དང༌། འོན་ཀྱང་སྐད་ཆ་ཞིབ་པར་རྗེས་སོར་འབྱུང་ཞིང༌། ད་དུང་གཞན་ཡང་རེ་གཉིས་དྲན་པ་བྱུང་ཚེ་རྗེས་སུ་མངགས་དམ་བྱ་དགོས་ཚུལ་བཀའ་ཕེབས་པར།
བདག་གིས་དེང་སྐབས་ནམ་དུས་འདིའང་ཤིན་ཏུ་དྲོ་བར་འདུག་པས་ཐུགས་དམ་དེ་ཡུན་ཇི་ཙམ་ཞིག་ལེགས་ཞུས་ཀྱང༌། དེ་ལ་བཀའ་ལན་དམིགས་བསལ་ཅིའང་སྩལ་མ་བྱུང་ཞིང༌།
དེ་ནས་ད་ལྟ་ངེད་རིག་པ་ཤིན་ཏུ་འཐིབས་པ་ཞིག་འདུག་པས་ཅུང་ཟད་ཅིག་འདིར་བསྡད་ནས། དེ་ནས་གཟིམ་ཆུང་རྣམ་རྒྱལ་ཕོ་བྲང་དུ་འགྲོ་དགོས་གསུངས་པ་ལ། བདག་གིས་ཅུང་ཕེབས་ཨེ་ཐུབ་ཅེས་ཞུས་པར།
ངེད་འཆི་ས་དེ་རྣམ་རྒྱལ་ཕོ་བྲང་དུ་ལེགས་པར་འདུག་གསུངས་བྱུང་ཞིང༌། དེ་ནས་གསུང་སྒྲོས་ཀྱང་བཀའ་སྩལ་རྒྱུ་མེད་པ་ལྟ་བུར་ད་ནི་ཞི་བར་གཤེགས་སམ་སྙམ་པ་ལྟ་བུར་སྣང་ཞིང༌། སྐུ་འཁོར་བ་ཐམས་ཅད་ནི་མྱ་ངན་གྱི་གོང་བུར་གྱུར་འདུག་པ་ལ།
བདག་གིས་བླ་མ་ལ་གསོལ་བ་འདེབས་ནུས་ན་ཐུགས་རྗེ་ལ་ཉེ་རིང་མེད་ཚུལ་འདྲ་གླེང་བ་དང༌། དེ་ནས་གཟིམ་ཆུང་རྣམ་རྒྱལ་ཕོ་བྲང་དུ་གདན་དྲངས་ཏེ་བཞུགས་སུ་གསོལ་ཞིང༌།
སངས་རྒྱས་ཀྱི་འཕེལ་གདུང་ཞིག་ཞལ་དུ་གསོལ་རུང་ཅིའང་མི་མཁྱེན་པ་ལྟ་བུར་སྣང་ལ། དེ་རྗེས་ཡུན་ཅུང་ཟད་ཅིག་ནས་ཐུགས་ཇེ་དྭངས་སུ་གྱུར་ཏེ་ཉིན་ཕྱེད་མ་ཟིན་ཙམ་ན་ཐུགས་རབ་ཤིན་ཏུ་གསལ་ཞིང༌།
ཕྱག་རྩའང་སོར་ཆུད་པར་གྱུར་ལ། དེ་ནས་བདག་ལ་བཤད་མ་ཐག་པའི་སྔ་དྲོ་བཀའ་སྩལ་པ་རྣམས་ཡང་བསྐྱར་ཀྱི་ཚུལ་དུ་ཤིན་ཏུ་རྒྱས་པ་རྒྱུ་མཚན་དང་བཅས་པ་དང༌། ངེད་ན་ས་དང་

འཆི་ས་ཐམས་ཅད་ལྷ་ཁང་གི་ནང་དུ་བྱས་པ་འདི་ཤིན་ཏུ་བློ་འཚེར་བ་ཞིག་འདུག་པས་དེའི་སྒྲིབ་སྦྱོང་ལྟ་བུར་ལྟུང་བཤགས་དང༌། གནས་བརྟན་བཅུ་དྲུག་གི་ཞལ་ཐང་རེ་བཞེངས་རྒྱུ་ཡིན་པ་ལ། དེའི་ནང་ནས་ལྟུང་བཤགས་ནི་ཁར་སེང་ནས་བཞེངས་ཚར་བ་ཡིན་ཅིང༌།
ད་གནས་བཅུའི་ཞལ་ཐང་ཞིག་ངེས་པར་བཞེངས་དགོས་པ་དང༌། ཨེ་ཝཾ་པའི་གཙུག་ལག་ཁང་དུ་ཡོད་པའི་གཤེད་དམར་ལྷ་ལྔའི་དཀྱིལ་ཐང་དེ་ཤིན་ཏུ་བགྲེས་པོར་སོང་སྣང་བས།
གཤེད་དམར་གྱི་དཀྱིལ་ཐང་ཞིག་གསར་དུ་བཞེངས་ནས་སྦྱོར་འཇགས་བྱ་དགོས་པ་དང༌། བདེ་མཆོག་ལཱུ་ནག་དྲིལ་གསུམ་གྱི་མཚམས་ཚད་ལྡན་རེ་གཞག་དགོས་སྙམ་པའི་ནང་ནས། ནག་དྲིལ་གཉིས་ཀྱི་མཚམས་དེ་སྔོན་བཞག་ཚར་བ་ཡིན་ཞིང༌།
ད་ལཱུ་ཧི་པའི་མཚམས་ཞིག་ངེས་པར་གཞག་དགོས་ཚུལ་དང༌། གཞན་རྗེས་ཀྱི་བྱ་བ་རྒྱ་ཆེན་ཅིའང་མི་དགོས་པའི་ཚུལ་བཀའ་སྩལ་བྱུང་ཞིང༌། དེ་ནས་ཐུགས་དམ་གཏོར་མ་རྣམས་ཀྱང་བཟོས་ཚར་ནས་དེར་སླེབས་བྱུང་བ་ལ།
རྗེ་རང་གིས་ཞིབ་པར་གཟིགས་ནས། གཏོར་མའི་རྒྱན་གྱི་མེ་ཏོག་ལ་སོགས་པ་གང་ཅི་ནས་ཤིན་ཏུ་ལེགས་པར་བྱུང་འདུག་ཅེས་གསུངས་ཤིང་ཐུགས་མཉེས་མཉེས་མཛད་པ་དང༌། དེ་རིང་ངེད་ཀྱི་གཏོར་གཞི་སྤོས་པའི་དགའ་སྟོན་ཡིན་པས་མཁན་རིན་པོ་ཆེ་རྣལ་འབྱོར་འཇམ་དཔལ་བཟང་པོའི་དབུ་བྱས་པའི་འདིར་ཡོད་ཐམས་ཅད་ལ་འཕར་ཇ་དང༌།
འབྲས་སིལ་རེ་བཟོས་གསུངས་པའང་དེ་ཁོ་ན་ལྟར་བགྱིས་པ་དང༌།
དེ་ནས་བདག་ལ་ཐོག་མར་འདིར་གྲྭ་པ་ཞིག་གིས་ལམ་དུས་དང༌། གཏོར་བསྔོ་འདོན་པ་སོགས་བགྱིས་ཀྱང་རྟེན་འབྲེལ་འདྲ་ལའང་ཅུང་མི་བཏུབ་པ་འདྲ་བས། ཁྱོད་ཀྱིས་དེ་རིང་ནས་བཟུང་ཞག་བདུན་གྱི་བར་ལ་གནས་ཁང་འདིར་ལམ་དུས་དང་གཏོར་བསྔོ་རྣམས་མ་ཆག་པར་གྱིས།
དེ་ནས་གྲྭ་པ་འདྲ་ལ་འདོན་དུ་བཅུག་པས་ཆོག་ཅེས་

བཀའ་སྩལ་བྱུང་བ་ལྟར་གུས་ཕྲན་ནས་ཀྱང་དེ་བཞིན་དུ་བགྱིས་པ་དང༌། དེ་ནས་སྡེ་སྲིད་སངས་རྒྱས་རྒྱ་མཚོས་མཛད་པའི་བཻ་དཀར་གྱི་དྲིས་ལན་འཁྲུལ་སྣང་གཡའ་སེལ་ཞེས་སྡེ་དགེའི་སྤར་མ་པོད་གཉིས་ཡོད་པ་དེ་ཁྱེར་ཤོག་གསུངས་པ་ལྟར་ཕུལ་བས།
དེའི་ནང་དུ་ཅིག་འཚོལ་བར་མཛད་ཀྱིན་འདུག་པ་ལ་བདག་གིས་བཙལ་ན་ཞུས་པར། འོ་ན་པོད་དང་པོ་དེའི་ལྡེབ་ཉིས་བརྒྱ་བཅུ་དྲུག་བཅུ་བདུན་སྐོར་ཞིག་ཏུ་ཡོད་སྙམ་པས་དེ་ལོངས་གསུངས་པ་ལྟར་བླངས་པས།
དེ་ན་འབྱུང་བ་རགས་པ་ཐིམ་ཚུལ་དང༌། ཕྲ་བ་སྣང་མཆེད་ཐོབ་གསུམ་ལ་སོགས་པའི་བཤད་པ་འདྲ་འདུག་པས་དེ་ལ་ཞིབ་པར་གཟིགས་སོང་བ་དང༌། དེ་ནུབ་ཀྱང་སྐུ་ཁམས་སྐྱོན་མེད་ཙམ་དུ་སྣང་ཞིང༌།
དེའི་ཕྱི་ཉིན་ཚེས་བཅོ་ལྔར་ཡང་སྐུ་ཁམས་དེ་མུས་སུ་མཆིས་པ་དང༌། དེ་རིང་ཚེས་བཅོ་ལྔ་ཡིན་པས་སངས་རྒྱས་ཀྱི་འཕེལ་གདུང་ཞིག་གསོལ་དགོས་ཚུལ་གསུངས་པ་ལྟར་ཕུལ་པས་ཐུགས་སྨོན་དང་བཅས་ཏེ་གསོལ་སོང་བ་དང༌།
གཞན་ཡང་ཐོག་མར་སྐུ་བསྙུན་པའི་ཚུལ་བསྟན་པ་ནས་བཟུང་སྟེ་དུས་ཐམས་ཅད་དུ་ཐུགས་རིག་ཅུང་ཟད་རེ་འཐིབས་པར་གྱུར་པ་ན། དེ་འཕྲལ་རེས་འགའ་ཡི་དམ་ལ་གཏོར་མ་འབུལ་ཚུལ་དང༌།
རེས་འགའ་མ་རྒྱུད་པའི་ལུགས་ཀྱི་ཚམ་རྔམས་སྔགས་ཀྱིས་བསྲུང་བའི་ཚུལ་ལ་སོགས་པའི་ཕྱག་རྒྱ་འདྲ་རྟག་ཏུ་མཛད་འདུག་པ་དང༌། བཅོ་ལྔའི་ནུབ་མོ་སྐུ་ཁམས་ཀྱང་ཇེ་ལྕིར་སོང་བ་དང༌། ད་ངེད་འདི་ལྟར་སྡོད་པ་ཡིན་གསུངས་ཤིང་ཞབས་སྐྱིལ་ཀྲུང་དང༌།
སྐུ་གཟུགས་དྲང་པོར་བསྲངས་ཏེ་བཞུགས་སོང་བ་དང༌། གསོལ་ཆས་ཀྱི་རིགས་ལ་དྭང་ག་གཏན་ནས་མ་མཆིས་ནའང༌། བདག་ཅག་རྣམས་ཀྱི་བློས་མི་བཟོད་པ་ལྟ་བུའི་གསོལ་ཇ་དང་བཞེས་འཇམ་འདྲ་བཏེག་ཀྱང༌།
ད་ངེད་ཏིང་ངེ་འཛིན་བསྒོམ་པ་ལ་བསམ་གཏན་གྱི་ཟས་བཟའ་བ་ཡིན་མོད། ཁ་ཟས་ཀྱིས་དགོས་པ་མེད་ལྟ་བུ་གསལ་པོར་རང་

མིན་པ་ཞིག་བཀའ་སྩལ་བྱུང་བ་ནི་གསུང་སྒྲོས་ཀྱི་ཐ་མ་ཡིན་ལ། དེ་ནས་བཟུང་གསུང་སྒྲོས་གཏན་ནས་མི་མཛད་པར་འདུག་ཅིང༌། དེའི་མཚན་མོ་དང༌། ཕྱི་ཉིན་ཚེས་བཅུ་དྲུག་བཅས་སུའང་སྐུ་གཟུགས་དྲང་པོར་བཞུགས་འདུག་པ་དང༌།
དེ་ཉིན་ཨེ་ཝཾ་པའི་ལྷོ་པ་ཁང་ཚན་གྱི་གྲྭ་པ་ཞིག་ཕྱོགས་གཞན་ཞིག་ནས་ཚུར་འོངས་པའི་མཐོང་སྣང་དུ། དགོན་པ་འདི་སྤྲིན་ལྟ་བུའི་འོད་དཀར་པོ་ཞིག་གིས་གཏུམས་འདུག་པའི་འཇའ་སྣེ་ལྷོ་ནུབ་ངོས་སུ་སོང་བ་ཞིག་འདུག་ཟེར་བ་ཐོས་པ་དང༌།
གཞན་ཡང་དེ་སྐབས་རྣམས་སུ་ཆུ་འདུས་སོགས་ཡུལ་ཕྱོགས་གཞན་དུའང་འཇའ་སྤྲིན་མཐའ་ཡས་པ་ངོར་གྱི་ཕྱོགས་སུ་འགྲོ་བར་སྣང་བས་ཕལ་ཆེར་གྱིས་ཅི་ཡིན་ནམ་ཟེར་ཞིང༌།
རྒྱུས་ཡོད་འདྲས་རྗེ་འདི་ཞབས་པད་བརྟན་མིན་འདྲ་བྱུང་བ་མིན་ནམ་ཞེས་ཕན་ཚུན་གླེང་བ་བྱུང་ཞེས་གཟུར་གནས་འགའ་རེའི་ངག་ལས་རྗེས་སུ་ཐོས་ཤིང༌། བདག་ཅག་རྣམས་ནི་མྱ་ངན་གྱིས་ནོན་ཏེ་ཅི་བྱ་གཏོལ་མེད་དུ་གྱུར་རུང༌།
རྗེ་རང་ལ་གསོལ་བ་འདེབས་པ་དང༌། ད་དུང་ཡང་སྐུ་རིམ་ཕྲན་ཕྲན་འདྲ་བསྒྲུབས་པ་ལས་གཞན་པའི་ཐབས་ཟད་པ་དང༌། དེའི་ཕྱི་ཉིན་ཚེས་བཅུ་བདུན་གྱི་སྔ་དྲོ་ཨེ་ཝཾ་པའི་གཙུག་ལག་ཁང་དུ་དགེ་འདུན་རྣམས་ཚོགས་པའི་ཚེ།
རྒྱབ་རིའི་ངོས་སུ་འཇའ་ཁ་དོག་ལྔ་ལྡན་ཞིག་ཟུག་པ་གྲྭ་པ་གཅིག་གིས་མཐོང་འདུག་ཅེས་ཟེར་ལ། དེ་ནས་ཉི་མ་རྩེ་ཤར་ཙམ་ན། རྗེ་རང་གིས་ཕྱག་མཛུབ་ནམ་མཁའ་ལ་བསྟན་ཅིང༌།
སྐུ་འཁོར་བ་རྣམས་ལ་འདིར་མ་སྡོད་ཅེས་པའི་བརྡ་ལྟ་བུ་མཛད་ཅིང༌། དེ་ནས་ཡུན་ཅུང་ཟད་ཅིག་ནས་རླུང་ཕྱིར་ལན་གསུམ་འབུད་པར་མཛད་པའི་རྗེས་སུ་ལྗགས་དབུགས་མི་སྣང་བས། བདག་གིས་ད་ནི་ཞི་བར་གཤེགས་པ་ལགས་པས་ཐུགས་དམ་རིགས་ལ་མི་ལྷོད་པར་ཞུ་ཞེས་ལན་གསུམ་ཙམ་ཞུས་པས།
ཕྲན་བུའི་དབུ་གུག་ཙམ་ཞིག་མཛད། མདོར་ན་དགུང་གྲངས་གྱ་བདུན་དུ་ཕེབས་

པ་ཆུ་ཁྱི་ཧོར་ཟླ་གསུམ་པ་ཉིས་བརྩེགས་ཀྱི་གསུམ་པ་སྔ་མའི་ཚེས་བཅུ་བདུན་རེས་གཟའ་ལྷག་པ་དང༌། སྐར་མ་ས་རི་འཛོམ་པའི་ཉི་དྲོས་སྦྲུལ་གྱི་སྟེང་དུ་གཟུགས་སྐུའི་བཀོད་པ་ཆོས་ཀྱི་དབྱིངས་སུ་བསྡུས་ཤིང༌།
ཉི་ཟླའི་རླུང་དང་བྱང་སེམས་ཀྱི་སྟོབས་ཐམས་ཅད་རྩ་ཨ་བ་དྷཱུ་ཏིའི་ནང་དུ་བསྡུས་ཏེ་རྣམ་ཀུན་མཆོག་ལྡན་གྱི་སྟོང་པ་ཉིད་དང༌། མཆོག་ཏུ་མི་འགྱུར་བའི་བདེ་བ་ཆེན་པོ་ཟུང་དུ་འཇུག་པའི་འོད་གསལ་ཕྱག་རྒྱ་ཆེན་པོའི་ངང་དུ་མཉམ་པར་བཞག་པའི་ཚུལ་བསྟན་པར་གྱུར་ཏོ།
།དེའི་ཚེ་ནམ་མཁའི་ཕྱོགས་བཞི་ནས་སྤྲིན་དཀར་པོ་སྣམ་བུ་བརྐྱངས་པ་ལྟ་བུ་བཞི་ནར་གྱིས་བྱུང་སྟེ་རྗེ་འདིའི་གཟིམ་ཆུང་གི་སྟེང་ངོས་ཀྱི་ནམ་མཁར་འདུས་ཤིང༌།
དེ་ནས་ཕྱོགས་ཐམས་ཅད་ནས་སྤྲིན་མཆོད་པའི་གཟུགས་བརྙན་ཅན་མང་པོ་ནང་དུ་འདུ་བ་ཞིག་འདུག་ཅེས་གྲྭ་པ་ཁ་ཅིག་གིས་ཟེར་བ་དང༌། ཡང་གྲྭ་པ་ཁ་ཤས་ཀྱིས་ནི་འཇའ་ཁ་དོག་ལྔ་ལྡན་རྩ་བ་གཅིག་པ་ལྷོར་བསྟན་ཅིང༌།
རྩེ་མོ་མང་པོར་གྱེས་པ་བྱང་ངོས་སུ་བསྟན་པ་ཞིག་ཤར་སོང་ཟེར་བ་དང༌། ཡང་བྱ་བྲལ་བ་ཁ་ཅིག་གིས་ནི་འཇའ་ཁ་དོག་ལྔ་ལྡན་རིང་ཐུང་གསུམ་ཤར་སོང་ཟེར་ཞིང༌།
བདག་ཅག་གིས་ཟུར་ཙམ་མཐོང་བ་ལ་ནི་སྤྲིན་མཆོད་པའི་གཟུགས་བརྙན་ཅན་མང་པོ་ཕྱོགས་ཐམས་ཅད་ནས་ནང་དུ་ལྷགས་པ་ཞིག་ནི་ངེས་པར་འདུག་ཅིང༌། གང་ལྟར་ཡང་བདག་ཅག་རྣམས་ནི་མས་བུ་བོར་བ་བཞིན་དུ་སྡུག་བསྔལ་དྲག་པོས་ནོན་པར་གྱུར་རུང༌།
བླ་མའི་ཐུགས་རྗེ་ལ་ནི་ཉེ་རིང་མེད་པ་དང༌། བྱིན་རླབས་ལ་འདུ་འབྲལ་མེད་པ་ཁོ་ན་རྒྱུ་མཚན་དུ་བྱས་ནས་རང་གིས་རང་ལ་སེམས་གསོ་བགྱི་བ་དང༌། རྗེ་རང་ལ་གསོལ་བ་རྩེ་གཅིག་ཏུ་འདེབས་པ་ལས་གཞན་པའི་ཐབས་ཟད་ཅིང༌།
དེ་མ་ཐག་ནས་བཟུང་བདག་ཅག་དགེ་སློང་བཞིས་ཐུགས་དམ་མ་གྲོལ་གྱི་བར་དུ་རྗེ་རང་གིས་དུས་རྒྱུན་དུ་གསུངས་པའི་ཡི་དམ་གྱི་ལྷའི་སྒྲུབ་ཐབས་རྣམས་དང༌།
གཏོར་བསྔོ་

དང་བཅས་པ་ཉིན་རེ་བཞིན་ཐུན་གཉིས་སུ་བཅད་ནས་ཉམས་སུ་བླངས་པ་དང༌། ཞི་བར་གཤེགས་པ་ནས་བཟུང་ཐུགས་དམ་མ་གྲོལ་གྱི་བར་ལ་སྐུའི་གཟི་མདངས་དུས་རྒྱུན་པས་ལེགས་ཤིང༌། སྐུ་ཤ་དཀར་བ་དང༌། ཞལ་རས་ཀྱི་ངོས་སུ་གཉེར་མའང་ཆེར་མེད་པའི་གཞོན་ཤ་ཆགས་པར་མཆིས་ཤིང༌།
དེ་ནས་ཟླ་བ་དེའི་ཚེས་བཅུ་དགུའི་ནུབ་མོ་བདག་གི་རྨི་ལམ་དུའང༌། རྗེ་རང་ཉིད་བསྙུན་གཞི་ལས་གྲོལ་བའི་སྣང་བ་ཟ་ཟི་འདྲ་བྱུང་བ་དང༌།
རྗེ་འདིའི་ཞལ་སློབ་ཧོར་ཉག་བྲག་སྤྲུལ་སྐུའི་མནལ་ལམ་དུའང༌། རྗེ་འདི་ཐུགས་དམ་ལས་གྲོལ་ཏེ་ཕྱག་ན་བུམ་པ་ཞིག་བསྣམས་ཏེ་དབང་བསྐུར་བའི་སྣང་བ་བྱུང་ཞེས་གསུངས་ཤིང༌། གང་ལྟར་ཡང་ཚེས་ཉི་ཤུའི་ནམ་མ་ལངས་ཙམ་ནས་བཟུང་སྟེ་དེ་ཉིན་ནམ་མཁའ་ཐམས་ཅད་ཁ་དོག་སྣ་ཚོགས་པའི་འཇའ་སྤྲིན་གྱིས་གང་བ་དང༌།
ཉི་གུར་ཕུབ་པ་སོགས་ཐམས་ཅད་ལ་མངོན་སུམ་དུ་སྣང་བས། དགོན་པའི་གྲྭ་པ་ཕལ་ཆེ་བས་ཀྱང་དེ་རིང་ཐུགས་དམ་ལས་གྲོལ་བ་གདོན་མི་ཟ་ཞེས་གླེང་བ་བྱུང་ཞིང༌།
མཚམས་པ་ཁ་ཅིག་གིས་ནི་འཇའ་ཁ་དོག་ལྔ་ལྡན་ཤིན་ཏུ་གསལ་བ་རིང་ཐུང་གསུམ་ཤར་འདུག་ཅེས་ཟེར་ཞིང༌། གང་ལྟར་ཡང་ཉི་མ་ཕྱེད་ཡོལ་ཙམ་ན་ཐུགས་དམ་ལས་གྲོལ་བའི་རྟགས་སྔར་གྱི་ཞལ་མདངས་གློ་བུར་བ་དེ་ཡལ་བ་དང༌།
དབུ་མདུན་དུ་ཅུང་ཟད་གུག་པ་དང༌། ཤངས་བུག་གཡས་ནས་བྱང་སེམས་དམར་པོ་ནར་ཙམ་ཞིག་བབས་འདུག་པས། སླར་ཡང་འོད་གསལ་ལས་ཟུང་འཇུག་གི་སྐུར་བཞེངས་ཏེ།
དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པ་རྣམས་ཀྱིས་མཆོད་པའི་ཁྱད་པར་སྣ་ཚོགས་པས་མཆོད་ཅིང༌། སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པ་རྣམས་ཀྱིས་བཀྲ་ཤིས་པའི་ཆོ་ག་དང་བཅས་པའི་

སྒོ་ནས་མཆོག་གི་གྲོང་ཁྱེར་དུ་གཤེགས་ཏེ་རྡོ་རྗེ་འཛིན་པའི་ཡེ་ཤེས་ཀྱི་སྐུ་མངོན་སུམ་མཛད་པར་གདོན་མི་ཟའོ། །སྔར་ཚེས་བཅུ་བཞིའི་ཉིན་བདག་ལ་གནས་ཁང་འདིར་ལམ་དུས་དང་གཏོར་བསྔོ་ཞག་བདུན་གྱིས་ཞེས་བཀའ་སྩལ་པའི་ཞག་བདུན་ཡང་ཚེས་ཉི་ཤུའི་ཉིན་རྫོགས་འགྲོ་བར་སྣང་བས།
དེའང་མ་འོངས་ལུང་སྟོན་པའི་གསུང་དུ་མངོན་ནོ། །དེ་ནས་སྒྲུབ་ཐབས་རིན་ཆེན་འབར་བ་ལས། རང་ཉིད་ལྷ་ཡི་རྣལ་འབྱོར་ལས། །བདུད་རྩི་འཁྱིལ་བ་བཟླས་པ་ཡི།
།དྲི་ཞིམ་ཆུ་ཡིས་དང་པོར་བཀྲུ། །རྣམ་སྣང་མཛད་དུ་དེ་བསམས་ནས། །ཞེས་གསུངས་པ་ལྟར་ཚེས་ཉི་ཤུའི་ནུབ་མོ་དང༌། ཚེས་ཉེར་གཅིག་གི་ཐོ་རངས་བཅས་སུ་བདག་ཅག་ཁ་ཤས་ཀྱིས་དཔལ་ཀྱེ་རྡོ་རྗེ་བདག་གི་རྣལ་འབྱོར་སྔོན་དུ་འགྲོ་བའི་སྒོ་ནས།
ལས་ཐམས་ཅད་པའི་བུམ་པ་ཚུལ་བཞིན་དུ་བསྒྲུབས་ཤིང༌། དེ་ནས་ཚེས་ཉེར་གཅིག་གི་ཉི་མ་རྩེ་ཤར་ཙམ་ན་སྐུ་གདུང་རིན་པོ་ཆེར་ན་བཟའ་བཟང་པོ་དང་བཅས་ཏེ་བཞུགས་ཁྲིའི་ཁར་བཞུགས་སུ་གསོལ་ནས།
དད་པ་ཅན་ཐམས་ཅད་ལ་མཇལ་ཁ་བཏང་སྟེ་གསོལ་བ་དང་སྨོན་ལམ་འདེབས་སུ་བཅུག་པ་དང༌། དེ་ནས་གྲྭ་པ་ཁ་ཅིག་གིས་གཟིམ་ཆུང་གཞན་ཞིག་ཏུ་དཔལ་ཀྱེ་རྡོ་རྗེའི་དཀྱིལ་འཁོར་གྱི་ཐིག་བཏབ་ཅིང༌།
བདག་ཅག་ཁ་ཤས་ཀྱིས་ཉི་དྲོས་ཕྱི་མ་ཙམ་ན་འཇིག་རྟེན་ཀུན་གྱི་མཆོད་སྡོང་བླ་ན་མེད་པའི་སྐུ་གདུང་རིན་པོ་ཆེར་གོང་དུ་བསྒྲུབས་པའི་བུམ་པའི་ཆུས་སྐུ་ཁྲུས་ལེགས་པར་གསོལ་ཞིང༌།
དེ་ནས་ཀྱང་ཇི་སྐད་དུ་དཔལ་ཀྱེ་རྡོ་རྗེའི་རྩ་བའི་རྒྱུད་རྒྱས་པ་ལས། སྐུ་གསུང་ཐུགས་ཀྱི་རིག་སྔགས་གདགས། །རང་གི་ལྷའམ་གཞན་ཡང་རུང༌། །སྙིང་པོ་སྙིང་གར་གདགས་པར་བྱ།
།ཁྲུས་ཀྱིས་དག་བྱས་བདུད་རྩིས་བྱུག །ཅེས་འབྱུང་ངོ་ཞེས་སློབ་དཔོན་བྲམ་ཟེ་ནག་པོ་ཞབས་ཀྱི་གཞུང་ལས་གསུངས་པ་ལྟར་སྐུ་གསུང་ཐུགས་

ཀྱི་ས་བོན་དང༌། དཔལ་དགེས་པ་རྡོ་རྗེའི་རྩ་སྔགས་དང༌། སྙིང་པོ་དང༌། ཉེ་སྙིང་རྣམས་གོག་པུ་ལ་བྲིས་ཤིང་དྲི་བཟང་བས་བྱུགས་པ་རྣམས་གནས་གསུམ་དུ་སྦྱར་བ་དང༌། དྲི་བཟང་པོ་དང༌། བསིལ་སྨན་སྣ་ཚོགས་པ་ལྷན་ཅིག་ཏུ་སྦྱར་བའི་ལྡེ་གུས་ཡོངས་སུ་བྱུགས་ཤིང༌།
རས་སེར་པོ་མང་པོས་ལེགས་པར་དཀྲིས་པ་དང༌། དབུ་རྒྱན་དང༌། སྟོད་གཡོགས་སྨད་གཡོགས་ལ་སོགས་པའི་ལྷ་རྫས་ཀྱི་ན་བཟས་མཛེས་པར་སྤྲས་ཏེ།
དཔལ་ཀྱེ་རྡོ་རྗེའི་དཀྱིལ་འཁོར་གང་དུ་བཞེངས་པའི་གནས་ཀྱི་གཟིམ་ཆུང་དུ་སྤྱན་དྲངས་ཏེ། སྤོས་མར་མེ་ཞལ་ཟས་རྣམས་རེ་རེ་ནས་བརྒྱ་ཕྲག་ལྔ་ཙམ་དང་བཅས་པའི་མཆོད་པའི་བྱེ་བྲག་མཐའ་ཡས་དབུས་སུ་གདུང་སྒྲོམ་གྱི་བཞུགས་ཁྲིའི་སྟེང་དུ་བཞུགས་སུ་གསོལ་ལོ།
།དེ་ནས་བདག་ཅག་དགེ་སློང་བཅུས་སྐུ་གདུང་རིན་པོ་ཆེ་རྣམ་སྣང་དགེས་པ་རྡོ་རྗེར་ཡན་ལག་བཞི་རྫོགས་སུ་བསྐྱེད་དེ་བཟླས་པ་བྱ་བ་སོགས་རྗེ་བཙུན་རིན་པོ་ཆེས་མཛད་པའི་ཀྱེ་རྡོར་དུས་ཐའི་ཆོ་ག་གཞན་ཕན་བདུད་རྩི་སོགས་ནས་ཇི་ལྟར་འབྱུང་བ་བཞིན་བགྱིས་སོ།
།དེའི་ཚེའང་གདུང་ཁྲུས་དང་པོར་གསོལ་བ་དང་མཉམ་དུ་ནམ་མཁར་སྤྲིན་གྱི་ཕུང་པོ་གློ་བུར་དུ་འདུས་ཏེ།
།གནམ་ལོ་འདིར་དེ་སྔོན་འབྲུག་སྐད་གྲག་པ་གཏན་ནས་མ་ཐོས་པས། དེ་ཉིན་འབྲུག་སྐད་ཐོག་མའི་ཚུལ་དུ་ཤིན་ཏུ་གསལ་བ་ལན་གཉིས་བསྒྲགས་ཤིང༌། མེ་ཏོག་གི་དབྱིབས་ལྟ་བུ་ཡོད་པའི་གངས་ཟིམ་བུ་ས་གཞི་མདོག་འགྱུར་ཙམ་དུ་བབས་པ་དང༌།
དེ་ནས་སྐུ་གདུང་རིན་པོ་ཆེར་ཆས་འབུལ་གྲུབ་ལ་ཉེ་བ་ན། ཉི་མ་ཤིན་ཏུ་དྲོ་ཞིང་ཉི་གུར་ཕུབ་པ་དང༌། འཇའ་སྤྲིན་ཐར་ཐོར་འདྲའ་བཤར་བས་སྐྱེ་བོ་ཐམས་ཅད་ངོ་མཚར་བའི་གནས་ལ་བཀོད་པར་གྱུར་ཏོ།
།དེ་ནུབ་བདག་ཅག་དགེ་སློང་བཅུས་དཔལ་ཀྱེ་རྡོ་རྗེ་སྟ་གོན་གྱི་ཆོ་ག་བགྱིས་པ་ནས་བཟུང༌། ཞག་ཞེ་དགུའི་བར་དུ་དགེ་སློང་བཅུས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ་སྒྲུབ་ཅིང་

མཆོད་པ་དང༌། བདག་ཉིད་འཇུག་ཅིང་དབང་བླང་བ་ལ་སོགས་པ་ཉིན་རེར་ཆོ་ག་ཚར་རེ་མ་ཆག་པར་བགྱིས་པ་དང༌། རྗེ་བཙུན་རིན་པོ་ཆེས་མཛད་པའི་དུས་ཐའི་ཆོ་ག་གཞན་ཕན་བདུད་རྩི་ལས། བདུན་ཕྲག་རེ་རེ་སོང་བ་དང་དཀྱིལ་འཁོར་གྱི་ལྷ་ལ་གསོལ་བ་གདབ་ཅིང་དངོས་གྲུབ་བླངས་ཏེ་གཤེགས་སུ་གསོལ་ལོ།
།རྡུལ་ཚོན་ཕྱགས་ཏེ་ཆུ་བོར་དོར་བ་ལ་སོགས་པ་འཇུག་གི་བྱ་བ་རྫོགས་པར་བྱའོ། །ཞེས་སོགས་གསུངས་པ་ལྟར་བདུན་ཕྲག་རེ་རེ་རྫོགས་པའི་མཐར་རྡུལ་ཆེན་གྱི་དཀྱིལ་འཁོར་གཤེགས་སུ་གསོལ་ཞིང༌།
སླར་ཐིག་བཏབ་སྟེ་སྟ་གོན་བྱ་བ་སོགས་ཚུལ་བཞིན་དུ་བགྱིས་པ་དང༌། དུས་ཐའི་ཆོ་ག་དངོས་ནི་སྔོན་གྱི་བླ་མ་གོང་མ་རྣམས་ཀྱིས་གང་ཟག་མཆོག་ལ་ཇི་ལྟར་བྱ་བའི་ཚུལ་མང་དུ་བཤད་སྣང་བས།
དེ་ལྟར་བྱས་ཀྱང་ཕུན་སུམ་ཚོགས་པའི་ཡན་ལག་ཏུ་འགྱུར་རམ་སྙམ་ནས་ཐོག་མར་བདུན་ཕྲག་གཉིས་ཀྱི་བར་ལ་སྐུ་གདུང་རིན་པོ་ཆེ་རྣམ་པར་སྣང་མཛད་ཀྱེ་རྡོ་རྗེར་བསྐྱེད་ཅིང༌།
ཡེ་ཤེས་པ་གཞུག་པ་སོགས་བགྱིས་པ་དང༌། དབང་བསྐུར་བ་ནི་རྗེ་བཙུན་རིན་པོ་ཆེའི་གཞན་ཕན་བདུད་རྩི་ལས། བླ་མའམ་གང་ཟག་མཆོག་ལ་བྱེད་ན། དབང་ལ་སོགས་པ་ལེན་མཁན་ནི་གང་ཟག་མཆོག་དེ་ཡིན་ལ།
དབང་སྐུར་མཁན་ནི་དཀྱིལ་འཁོར་གྱི་འཁོར་ལོ་ལ་སོགས་པ་སངས་རྒྱས་དང་བྱང་ཆུབ་སེམས་དཔའི་ཚོགས་རྣམས་ཡིན་ཞིང༌། བདག་གིས་བླ་མའི་ཞབས་ཏོག་བྱེད་པར་དམིགས་ན་བསོད་ནམས་མཆོག་ཏུ་འགྱུར་གྱིས།
གཞན་དུ་ན་བདག་སློབ་དཔོན་ལྟ་བུར་བསྒོམས་ན་ནི་བདག་ཉིད་ལ་ཉེས་པར་འགྱུར་རོ། །དེས་ན་བདག་གཡོག་གམ། ཞབས་ཏོག་བྱེད་པར་བསམ་པ་གལ་ཆེའོ། །ཞེས་བཀའ་སྩལ་པ་ལྟར། དཀྱིལ་འཁོར་གྱི་གཙོ་བོས་དབང་རྣམས་ཕུལ་བར་བསམས་ཏེ།
དབང་ཚིག་རྣམས་བདག་གིས་བརྗོད་པ་དང༌། མཎྜལ་འབུལ་བ་དང༌། དབང་རྫས་འབུལ་བ་སོགས་

ལས་ཀྱི་རྡོ་རྗེའི་བྱ་བ་ཐམས་ཅད་བདག་གིས་བགྱིས་ཏེ། མདོར་ན་བདུན་ཕྲག་གཉིས་ཀྱི་བར་ལ། དུས་ཐའི་ཆོ་ག་དབང་དང་བཅས་པའི་ཞབས་ཏོག་བགྱིས་པ་དང༌། བདུན་གསུམ་པ་མན་ཆད་ལ་དུས་ཐའི་ཆོ་ག་དང༌། དབང་སོགས་ཀྱི་སྤྲོས་པ་ཅིའང་མ་བྱས་པར་བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་དུ་དམིགས་ཏེ།
བདག་ཉིད་འཇུག་ཅིང་དབང་བླང་བ་ཁོ་ན་བགྱིས་པ་ཡིན་ལ། བདུན་ཕྲག་བདུན་པའི་དཀྱིལ་འཁོར་གཤེགས་གསོལ་གྱི་ཉིན་དཔའ་བོའི་སྟོན་མོའམ་ཚོགས་འཁོར་དུ་གྲགས་པ་དང༌།
རྡུལ་ཚོན་ཆུ་བོར་སྤྱན་འདྲེན་པ་དང༌། གཏོར་འབུལ་ལ་སོགས་པ་ཆོ་ག་མཐའ་རྒྱས་ཀྱི་ཚུལ་དུ་བགྱིས་པ་དང༌། དེའང་བདུན་ཕྲག་གཉིས་ལ་བདག་ཅག་གི་དཔལ་ལྡན་བླ་མ་དམ་པ་ངེས་པ་དོན་གྱི་རྡོ་རྗེ་འཆང་མཁན་རིན་པོ་ཆེ་རྣལ་འབྱོར་འཇམ་དཔལ་བཟང་པོ་ཚོགས་ཀྱི་རྡོ་རྗེ་སློབ་དཔོན་ཆེན་པོར་ཕེབས་ཤིང༌།
དེ་འཕྲོས་ཐམས་ཅད་ལ་བདག་གིས་རྡོ་རྗེ་སློབ་དཔོན་གྱི་ཁུལ་བགྱིས་པ་དང༌།
དེ་ཐམས་ཅད་ལའང་ཉིན་རེ་བཞིན་དགེ་སློང་རེ་ལ་ཕྱག་འགྱེད་དངུལ་ཞོ་རེ་ཕུལ་བ་སོགས་བསྙེན་བཀུར་ཞབས་ཏོག་ཟབ་པར་བགྱིས་པ་དང༌། གཞན་ཡང་ཐོག་མར་ཐུགས་དམ་གྲོལ་བ་ནས་བཟུང༌།
སྐུ་གདུང་རིན་པོ་ཆེར་ཞུགས་མ་ཕུལ་གྱི་བར་དུ་ཉིན་རེ་བཞིན་སྤོས་མར་མེ་ཞལ་ཟས་རྣམས་རེ་རེ་ནས་བརྒྱ་ཕྲག་གཉིས་གསུམ་རེ་མ་ཆག་པར་ཕུལ་བ་དང༌། དེ་ནས་ཀྱང་དཔལ་ཀྱེ་རྡོ་རྗེའི་དཀྱིལ་འཁོར་ལ་ཉིན་རེ་བཞིན་རྣམ་གསུམ་བརྒྱ་མཆོད་རེ་མ་ཆད་པར་ཕུལ་བ་དང༌།
ཡང་ཞི་བར་གཤེགས་པའི་ཕྱི་ཉིན་ཚེས་བཅོ་བརྒྱད་ནས་བཟུང་སྟེ། དགུང་ཞག་ཞེ་དགུ་མ་རྫོགས་ཀྱི་བར་ཞག་ལྔ་བཅུ་ང་གསུམ་ལ་ཉིན་རེ་བཞིན་དགེ་སློང་བཅུས་སྔ་དྲོ་བདག་བསྐྱེད་བསྙེན་རྒྱས་དང་འབྲེལ་པའི་དཔལ་ཀུན་ཏུ་རིག་པའི་རས་བྲིས་ཀྱི་དཀྱིལ་འཁོར་ལ་བརྟེན་པའི་ཆོ་ག་དང༌།
ཕྱི་དྲོ་བདག་བསྐྱེད་

རྡོ་རྗེ་སེམས་དཔའ་དང་འབྲེལ་བའི་ཀུན་རིག་གི་ཆོ་ག་རེ་སྟེ་ཚར་གཉིས་གཉིས་མ་ཆད་པར་བགྱིས་པ་དང༌། དེའང་བླ་མ་དང་དཀྱིལའཁོར་གྱི་གཙོ་བོ་དབྱེར་མེད་དུ་དམིགས་ཏེ་བདག་ཉིད་འཇུག་ཅིང་དབང་བླང་བ་ཁོ་ན་བགྱིས་པ་ཡིན་ལ།
ཁྱད་པར་བདུན་ཚིགས་རེ་རེ་རྫོགས་ཉིན་དགེ་ཚོགས་བྱང་ཆུབ་ཏུ་བསྔོ་བའི་ཕྱིར། ཚོགས་ཀྱི་རྡོ་རྗེ་སློབ་དཔོན་དུ་བླ་མ་རེ་རེ་གདན་ཞུས་དང་འབྲེལ་བར་དགེ་སློང་ཉི་ཤུ་རེས་ཀུན་རིག་གི་ཆོ་ག་ཚར་གཉིས་རེ་བགྱིས་པ་དང༌།
དེ་ཐམས་ཅད་ལའང་ཉིན་རེ་བཞིན་མཆོད་པ་ཤིན་ཏུ་རྒྱས་པ་དང༌། གྲྭ་པ་རེ་ལ་ཉིན་རེར་ཕྱག་འགྱེད་དངུལ་ཞོ་རེ་ཕུལ་བ་སོགས་བསྙེན་བཀུར་ཟབ་པ་དང༌། ཡང་བདུན་ཚིགས་རེ་རེའི་མཚམས་སུ་དགེ་སློང་བཞི་རེས་རྗེ་བཙུན་རྡོ་རྗེ་རྣལ་འབྱོར་མའི་སིདྡྷུ་རའི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་སོགས་བགྱིས་པ་དང༌། ཡང་ཨེ་ཝཾ་པའི་ལམ་འབྲས་ལྷ་ཁང་སོགས་དང༌།
རྗེ་རང་གི་གཟིམ་ཆུང་ཁག་བཅས་སུ་རེ་མོས་ཀྱིས་ཉིན་རེ་བཞིན་བརྒྱ་མཆོད་རེ་དང་བཅས་ཏེ་དགེ་སློང་བཅུ་སྐོར་རེས་སྔ་ཕྱིར་བླ་མ་མཆོད་པ་ཉིན་ཉི་ཤུ་སྐོར་བགྱིས་པ་དང༌།
དེ་དག་སོ་སོར་གྲྭ་པ་རེ་ལ་ཉིན་རེར་ཡོན་འབུལ་དངུལ་ཞོ་རེ་དང་བཅས་པའི་བསྙེན་བཀུར་ཟབ་པ་དང༌། ཐུགས་དམ་གྲོལ་བ་ནས་བཟུང་རིམ་གྱིས་ཨེ་ཝཾ་བླ་བྲང་གཞུང་དུ་མཁན་རིན་པོ་ཆེ་ཁྲི་ཐོག་པ་ངག་དབང་བསོད་ནམས་རྒྱལ་མཚན་གྱི་མདུན་དུ་སྐྱབས་མགོན་རྡོ་རྗེ་འཆང་དེ་ཉིད་ཀྱི་དགོངས་པ་ཆོས་དབྱིངས་སུ་རྫོགས་པའི་ལྗགས་བསྔོ་ཐུགས་སྨོན་ཞུ་མཚོན་ལྷ་གོས།
རྡོར་དྲིལ། གོས་ཆེན་གྱི་སྟོད་རྩེ་སྤུས་ལེགས།
ཆུང་ཇ་འཁོར་དྲུག་གཅིག་བཅས་ཕུལ་བ་དང༌། དེ་བཞིན་དུ་ཀླུ་ལྡིངས་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་པ་དང༌། ཁང་གསར་ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ་བཅས་སོ་སོའི་མདུན་དུའང་ལྗགས་བསྔོ་ཞུ་མཚོན་གྱི་འབུལ་བ་གོང་མཚུངས་

རེ་ཕུལ་བ་དང༌། བླ་བྲང་ཕན་བདེ་ཁང་གསར་དུ་མཁན་རིན་པོ་ཆེ་དང་ཞབས་དྲུང་གཉིས་ཀ་དེ་སྐབས་ཁམས་སུ་ཕེབས་ནས་བཞུགས་མེད་ཀྱང༌། དེ་དག་གི་འབུལ་སྐལ་དང་མཆོད་ཐེབས་ཀྱི་ཞབས་འདེབས་བཅས་སུ་སྟོན་པའི་གསེར་སྐུ།
རྡོ་དྲིལ་དང༌། རྒྱ་རོལ་ཆ། དངུལ་ཏིང་བདུན་ཚར། རས་ལྷྭམ། ཆུང་ཇ་འཁོར་གཉིས་བཅས་ཕུལ་བ་དང༌། བདུན་ཚིགས་དང་པོ་རྫོགས་ཉིན་ཀུན་རིག་གི་རྡོ་རྗེ་སློབ་དཔོན་དུ་ཀླུ་ལྡིངས་ཞབས་དྲུང་རིན་པོ་ཆེ་བྱམས་པ་ཚུལ་ཁྲིམས་ཕུན་ཚོགས་པ་གདན་ཞུས་ཀྱི་འབུལ་བར་གསེར་ཟངས་ཀྱི་སྒྲོལ་དཀར།
ཟངས་བུམ་དངུལ་ཁམ་ཁ་རྒྱན་དང་བཅས་པ་ཆ་གཅིག །རྒྱ་རོལ་ཆ། དངུལ་གྱི་ཏིང་ཕོར་བདུན་ཚར། གོས་ཆེན་གྱི་སྟོད་འབོགས།
སྐུ་བེར། ཞབས་ལྷྭམ་འཇའ་ཆེན། ཕྱིང་ཁྲ། ལྗོན་ཇ་འཁོར་དྲུག་གཅིག །འབྲས་དོ་སོགས་ཕུལ་བ་དང༌། བདུན་ཚིགས་གཉིས་པ་རྫོགས་ཉིན་ཁང་སར་ཞབས་དྲུང་རིན་པོ་ཆེ་ངག་དབང་བློ་གྲོས་སྙིང་པོ་གདན་ཞུས་ཀྱི་འབུལ་བར་གསེར་ཟངས་ཀྱི་ཇོ་བོ།
ཏིང་ཤགས་དངུལ་ཐག་ཅན། རྒྱ་རོལ་ཆ། དངུལ་གྱི་ཏིང་ཕོར་བདུན་ཚར། དངུལ་གྱི་མཆོད་ཀོང༌། ཟངས་བུམ་དངུལ་ཁམ་ཁ་རྒྱན་དང་བཅས་པ་ཆ། གོས་ཆེན་གྱི་སྟོད་འབོགས།
གོས་སྒྲིམ་གསེར་གྱི་མཐའ་ལྕགས་ཅན་གྱི་སྐུ་གཟན། གོས་ཆེན་གྱི་ཞབས་ལྷྭམ་འཇའ་ཆེན། ས་གདན། ལྗོན་ཇ་འཁོར་དྲུག་གཅིག །འབྲས་ལྟང་བཅས་ཕུལ་བ་དང༌། བདུན་ཚིགས་གསུམ་པ་དང༌། བཞི་པ་དང༌། ལྔ་པ་རྣམས་སུ་ཁང་སེར་དཔོན་སློབ་རིན་པོ་ཆེ་དང༌།
དཔོན་སློབ་ལས་ཐོག་པ་དང༌། ཕུ་མགོ་སྤྲུལ་སྐུ་བཅས་གདན་ཞུས་ཀྱིས་སོ་སོར་རྡོར་དྲིལ་དང༌། ཕྲུག་གཟན་དང༌། ལྗོན་ཇ་འཁོར་རེ་རེ་བཅས་ཕུལ་བ་དང༌།
བདུན་དྲུག་པར་ལུང་རིག་སྨྲ་བ་སྤྲུལ་སྐུ་ཤེས་རབ་རྒྱ་མཚོ་བར་ཡང་འབུལ་བ་གང་འོས་དང༌། བདུན་ཚིགས་བདུན་པ་རྫོགས་ཉིན་གྱི་ཚོགས་

དབུར་མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་ཕེབས་ཏེ་དགེ་ཚོགས་བྱང་ཆུབ་ཏུ་བསྔོ་བ་སོགས་ཆོ་ག་མཐའ་རྒྱས་སུ་མཛད་པ་དང༌། ཨེ་ཝཾ་པའི་གཙུག་ལག་ཁང་དུའང་ཉིན་རེ་བཞིན་བརྒྱ་མཆོད་རེ་དང་བཅས་ཏེ་དགེ་འདུན་གང་ཡོད་ཀྱིས་ཀུན་རིག་གི་ཆོ་ག་ཉིན་བདུན་དང༌།
བླ་མཆོད་ཉིན་གཉིས་བཅས་ཚོགས་པའི་ཐོག་མར། ཉིན་བཞི་ལ་དགེ་སློང་རེ་ལ་ཉིན་རེ་བཞིན་ཕྱག་འགྱེད་དངུལ་ཊམ་ཕྱེད་རེ་ཕུལ་བ་དང༌། དེ་རྗེས་ཉིན་ལྔ་ལ་ཉིན་རེ་བཞིན་གྲྭ་པ་ཉི་ཤུ་ལ་ཕྱག་འགྱེད་ལྗོན་ཇ་བརྒྱད་པ་སྦག་རེ་ཕུལ་བ་དང༌།
དེ་དག་གི་དགེ་རྩ་ཐམས་ཅད་བྱང་ཆུབ་སྙིང་པོར་བསྔོ་བའི་སླད་དུ་མཁན་རིན་པོ་ཆེ་ཁྲི་ཐོག་པ་ཚོགས་བསྔོ་ལན་གཉིས་གདན་ཞུས་ཀྱི་འབུལ་བར་ལྗོན་ཇ་འཁོར་དྲུག་གསུམ།
གོས་ཆེན་བཅས་ཕུལ་བ་དང༌། དཔོན་སློབ་ལས་ཐོག་པར་ཡང་ཚོགས་བསྔོ་ཞུ་རྟེན་སྔ་ཕྱིར་ལན་གསུམ་ཙམ་ཕུལ་བ་དང༌། དེ་རྗེས་ས་ག་ཟླ་བའི་ནང་ཨེ་ཝཾ་པའི་གཙུག་ལག་ཁང་དུ་དགེ་འདུན་གང་ཡོད་ཀྱིས་ངོར་ལུགས་དཀྱིལ་འཁོར་ལྔའི་སྒྲུབ་མཆོད་ཚོགས་པའི་སྐབས་ཀྱང༌།
འཕར་མ་ཉིན་གཅིག་གཙུགས་ཏེ། དེའང་རྟེན་གྱི་དྲུང་དུ་བརྒྱ་མཆོད་གཉིས་དང༌།
དཀྱིལ་འཁོར་སོ་སོར་མཆོད་པ་དང༌། དགེ་འདུན་རྣམས་ལ་མང་ཇའི་བསྙེན་བཀུར་བ་སོགས་ཟབ་པ་དང༌། སྔ་ཚོགས་སུ་གྲྭ་པ་བཅུ་རེ་ལ་ཕྱག་འགྱེད་ལྗོན་ཇ་བརྒྱད་པ་སྦག་རེ་དང༌། ཕྱི་ཚོགས་སུ་གྲྭ་པ་རེ་ལ་ཕྱག་འགྱེད་དངུལ་ཊམ་རེ་དང༌།
དར་གྱི་ཚབ་ར་བཅས་ཕུལ་བ་དང༌། དེ་ཉིན་མཁན་རིན་པོ་ཆེ་ཁྲི་ཐོག་པ་ཚོགས་ཀྱི་རྡོ་རྗེ་སློབ་དཔོན་དུ་ཕེབས་པའི་འབུལ་བ་དར་རས་གོས་ཆེན་མགོ་སྣམ་ལ་སོགས་པའི་ཚན་གྲངས་མང་པོ།
ལྗོན་ཇ་འཁོར་དྲུག་གཉིས། ཤིང་ཐོག །འབྲས་དོས་སོགས་ཟབ་པར་ཕུལ་བ་དང༌། དཔོན་སློབ་དང༌། ཟུར་བཞི་སློབ་དཔོན་བཞི་དང༌། ཆོས་ཁྲིམས་སོགས་སུ་རྣམ་གཞག་གང་ཟབ་བཅས་ཕུལ་བ་དང༌། ཚུར་ཡང་སྔ་ཕྱིར་ཨེ་ཝཾ་པའི་བླ་བྲང་ཁག་རྣམས་དང༌།
ཐར་རྩེ་རང་གི་གྲྭ་ཚང་དང༌། ལྟོས་རིགས་

རྣམས་ནས་གདུང་འབུལ་བྱུང་བ་ཐམས་ཅད་ཀྱང་གོང་འོག་གི་དགེ་ཚོགས་རྣམས་སུ་སྨིན་ངེས་ཞུས་པ་དང༌། གཞན་ཡང་བཀྲས་ལྷུན་དུ་པཎ་ཆེན་ཐམས་ཅད་མཁྱེན་པའི་མཆོག་སྤྲུལ་རིན་པོ་ཆེའི་མདུན་ལྗགས་བསྔོ་ཞུ་རྟེན་དང༌།
ཆིབས་པ་སྒ་འབྱར་སྤུས་ལེགས་དང༌། ལྗོན་ཇ་འཁོར་དྲུག་གཉིས་དང༌། དངུལ་ཊམ་སྲང་བཅོ་ལྔ་བཅས་ཕུལ་བ་དང༌། དགོན་དེའི་ལྷ་ཁང་ཁག་ཐམས་ཅད་ལ་མཆོད་འབུལ་ཤིན་ཏུ་ཟབ་པ་དང༌། ཡོངས་འཛིན་རིན་པོ་ཆེ།
སྔགས་ཆེན། ཟུར་བཞི་བཅས་ཀྱི་བླ་མ་སོ་སོར་ལྗགས་བསྔོ་ཞུ་མཚོན་གྱི་འབུལ་བ་དང༌། ཚོགས་ཆེན་ལ་མང་ཇ་དང༌། དེའི་ནང་གསེས་ཁྲོན་སྦུག་མི་ཚན་ལ་མང་ཇ་བཅས་ཟབ་པ་དང༌། ཁྱད་པར་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོར་ཁྲི་ཆེན་ཐམས་ཅད་མཁྱེན་པ་ངག་དབང་བཀྲ་ཤིས་རིན་ཆེན་གྱི་སྤྱན་སྔར་ལྗགས་བསྔོ་ཞུ་མཚོན་གྱི་འབུལ་བར།
དར་གོས་ཆེན་ལ་སོགས་པའི་ཚན་གྲངས། གསེར་ཟངས་ལས་གྲུབ་པའི་སངས་རྒྱས་མར་མེ་མཛད།
རྡོ་དྲིལ། དངུལ་གྱི་བུམ་པ་ཁ་རྒྱན་བཅས་པ། དངུལ་ཊམ་སྲང་བཅོ་ལྔ། ལྗོན་ཇ་འཁོར་གཉིས་བཅས་དང༌། འཇམ་མགོན་དངོས་གྲུབ་དཔལ་འབར། ངག་དབང་རྡོ་རྗེ་རིན་ཆེན། གདུང་སྲས་ཀུན་དགའ་བསོད་ནམས་བཅས་སོ་སོའི་མདུན་དུ་གསེར་ཟངས་ལས་གྲུབ་པའི་སྐུ་འདྲ་རེ་དང༌།
རྡོ་དྲིལ། སིལ་སྙན། དངུལ་ཊམ་སྲང་ལྔ་རེ། ཇ་བརྒྱད་པ་འཁོར་དྲུག་རེ་རེ་བཅས་ཕུལ་བ་དང༌། གདུང་སྲས་སྐུ་ཆུང་བ་གཉིས་སོ་སོར་རྡོ་དྲིལ།
བཟང་ཇ་སྤག་གཉིས་རེ། དངུལ་ཊམ་སྲང་གསུམ་རེ་བཅས་ཕུལ་བ་དང༌། རྗེ་བཙུན་མ་བགྲེས་གཞོན་ཡོད་དོ་ཅོག་དང༌། ལྷ་ཁང་མཁན་རིན་པོ་ཆེ་བཅས་སུ་བསྔོ་ཞུས་ཀྱི་འབུལ་བ་དང༌། ཆོས་གྲྭ་ཆེན་པོ་དེར་བཞུགས་པའི་རྟེན་གསུམ་ངོ་མཚར་ཅན་སོ་སོའི་མདུན་དུ་བརྒྱ་མཆོད་དང༌།
མགོན་ཁང་ཁག་རྣམས་སུ་ས་ལམ་གྱི་བར་ཆད་ཞི་ཞིང་ཐུགས་བཞེད་ལྷུན་གྱིས་གྲུབ་པའི་ཕྱིར་ཆོས་སྲུང་རྣམས་ལ་སྐོང་ཕྲིན་དང༌།
དགེ་འདུན་འདུས་པ་རྒྱ་

མཚོར་མང་ཇའི་བསྙེན་བཀུར་བཅས་བསྒྲུབས་པ་དང༌། ཞྭ་ལུ་རི་སྦུག་མཆོག་སྤྲུལ་རྡོ་རྗེ་འཆང་ཆེན་པོའི་སྤྱན་སྔར་ལྗགས་བསྔོ་ཞུ་མཚོན་དངུལ་ཊམ་སྲང་ལྔ་དང༌། ལྗོན་ཇ་འཁོར་དྲུག་གཅིག་བཅས་དང༌། ཞྭ་ལུ་རི་མཐིལ་གྱི་སློབ་དཔོན་རྣམས་སུ་བསྔོ་ཞུས་དང༌།
དགོན་པར་མང་ཇའི་བསྙེན་བཀུར། གཞན་ཡང་རྒྱལ་རྩེ་དཔལ་འཁོར་ཆོས་སྡེ་དང༌། དེའི་ནང་གསེས་གུར་པ་གྲ་ཚང་པ། ཉང་སྟོང་སྐྱིད་སྦུག་གི་སྒྲུབ་སྡེ།
ཐེག་མཆོག་གླིང༌། དགའ་བ་གདོང༌། སྣར་ཐང༌། བྱང་ཆེན་སྒྲུབ་སྟེ། གངས་ཅན་ཆོས་སྡེ། གནས་ཆོས་སྡེ། ཁྲོ་ཕུ། གནས་ཕུར་མོ་ཆོས་རྫོང་གི་སྒྲུབ་སྡེ་ཁག །ལྷུན་པོ་རྩེ། རབ་བརྟན་ཆོས་ལུང་གི་སྒྲུབ་སྟེ།
བྱང་ཆུབ་གླིང་གི་སྒྲུབ་སྡེ་སྟོད་སྨད། འདར་ཆོས་འཁོར་ཡང་རྩེ། རྒྱང་འབུམ་མོ་ཆེ། ལྷ་རྩེ་ཆོས་སྡེ། རྟག་བརྟན་ཕུན་ཚོགས་གླིང༌། རི་ཁྲོད་ཇོ་ནང༌། སྙིང་རིའི་སྒྲུབ་སྡེ་ཁག །རྟ་ནག་ཐུབ་བསྟན།
བཞད་ཐུབ་བསྟན་ཡངས་པ་ཅན། རྟ་ནག་སྒྲོལ་མ་ཕུག །ཤངས་རྒྱ་ཚོ་ཆོས་སྡེ། དབེན་དགོན་རི་ཁྲོད། སྲད་བརྒྱུད་པ། སྲད་དགོན་ཁྲ། སྲད་མཁར་ཆེན་གྱི་སྒྲུབ་སྟེ། སྲད་ཆོས་འཁོར་གླིང་རྣམས་ཀྱི་རྟེན་གསུམ་རྣམས་ལ་མཆོད་འབུལ་དང༌།
བླ་མ་མཚན་སྙན་ཆེ་བ་ཕལ་ཆེ་བར་བསྔོ་ཞུས་དང༌། དགོན་པ་རྣམས་ལ་མང་ཇའི་བསྙེན་བཀུར་བ་བཅས་བསྒྲུབས་ཤིང༌། དེ་དག་གི་དུས་ཀྱི་ཚེའང༌། ཐོག་མར་བདུན་ཕྲག་གཉིས་ཙམ་གྱི་བར་ལ་ཉིན་རེ་བཞིན་མེ་ཏོག་གི་དབྱིབས་ལྟ་བུ་ཡོད་པའི་གངས་ཟིམ་བུ་ཅུང་ཟད་རེ་བབས་པ་དང༌།
ཁྱད་པར་བདུན་ཚིགས་རེ་རེ་རྫོགས་མཚམས་ཀྱི་དཔལ་ཀྱེ་རྡོ་རྗེའི་དཀྱིལ་འཁོར་གཤེགས་གསོལ་གྱི་ཉིན་སྔ་ཕྱི་ཐམས་ཅད་དུ་ཉི་གུར་ཕུབ་ཅིང་ཁ་དོག་ལྔ་ལྡན་གྱི་འཇའ་ཤར་བ་དང༌།
བདུན་ཚིགས་གཉིས་པའི་ཀྱེ་རྡོ་རྗེའི་དཀྱིལ་འཁོར་གཤེགས་གསོལ་ཚར་རྗེས་བདག་ཅག་འགའ་ཞིག་གིས་སྐུ་གདུང་རིན་པོ་ཆེའི་མདུན་ལམ་ཟབ་བླ་མ་མཆོད་པའི་སྒོ་ནས་དབང་བཞི་བླང་བ་སོགས་བགྱིས་པའི་ཚེའང་གློ་བུར་དུ་ཁ་དོག་ལྔ་ལྡན་གྱི་འཇའ་སྤྲིན་འདྲ་ཤར་སོང་ཞེས་ཕྱི་རོལ་ན་ཡོད་

པ་ཀུན་གྱིས་ཟེར་ཞིང༌། གང་ལྟར་ཡང་བདུན་ཚིགས་གཉིས་པ་རྫོགས་པའི་རྗེས་སུ། སྤྱིར་ཁང་སྟེང་ལ་སོགས་པའི་ས་དུལ་བ་རྣམས་སུ་ས་ཆོག་མ་བྱས་ཀྱང་ཆོག་མོད། འོན་ཀྱང་བྱས་པ་ཉིད་ཕུན་སུམ་ཚོགས་པའི་ཡན་ལག་ཏུ་འགྱུར་བར་སེམས་ནས།
ས་ཆོག་མདོར་བསྡུས་ཙམ་སྔོན་དུ་བཏང་ནས་གདུང་ཁང་བརྩིགས་ཤིང༌། དེའང་བུ་སྟོན་གྱིས་མཛད་པའི་མི་འཁྲུགས་པའི་གཤིན་པོ་རྗེས་འཛིན་སོགས་ནས་བསྲེག་ཁང་བརྩིག་ཚུལ་མི་འདྲ་བ་འགའ་རེ་གསུངས་པ་བཞིན་གང་བྱས་ཀྱང་རུང་མོད།
འོན་ཀྱང་ཐར་པཎ་གྱི་ཀྱེ་རྡོར་དུས་ཐའི་ཆོ་གར་མྱང་འདས་མཆོད་རྟེན་གྱི་དབྱིབས་སུ་བརྩིགས་པར་བཤད་པ་བཞིན། གདུང་ཁང་མྱང་འདས་མཆོད་རྟེན་གྱི་དབྱིབས་སུ་བརྩིགས་པ་དང༌།
སྦྱིན་སྲེག་ཀྱང་ཁ་ཅིག་གིས་འཇིག་རྟེན་པའི་གཏམ་དཔེ་ལ་ཁུངས་སུ་བཅོལ་ནས་སྦྱིན་སྲེག་གཅིག་ཁོ་ན་ལས་མང་པོ་མི་འདོད་པ་ཡོད་མོད། རང་གཞན་གྱི་གྲུབ་མཐའ་མང་པོའི་སྔོན་གྱི་ཕྱག་ལེན་ལ།
འབྱོར་པས་ལྕོགས་ན་སྦྱིན་སྲེག་གསུམ་བཞི་ཙམ་ཡང་བྱ་བའི་སྲོལ་བྱུང་འདུག་པ་ལྟར། དེ་ལྟར་བྱས་པ་ལ་འགལ་བ་ཅིའང་ཡོད་པར་མི་སེམས་ཏེ། རང་རང་གིས་ལྷ་དེ་དང་དེར་བསྒོམས་ནས་བསྲེག་རྫས་འབུལ་བ་ཡིན་པས་བློ་གུ་དོགས་པ་དེ་འདྲ་མི་དགོས་པའི་ཕྱིར་རོ།
།དེའི་ཕྱིར་ན་ཀྱེ་རྡོར་དང་ཀུན་རིག་གཉིས་ཀྱི་སྒོ་ནས་སྦྱིན་སྲེག་འབུལ་བར་བརྩམས་ཤིང༌། ཐབ་ཀྱི་ཐིག་ཚོན་ཡང་རྒྱུད་སྡེ་གོང་འོག་གི་བབས་དང་བསྟུན་ཏེ་འོག་ཏུ་ཀུན་རིག་དང༌།
དེའི་སྟེང་རྒྱ་ལྕོགས་ལྟ་བུའི་སྟེང་དུ་ཀྱེ་རྡོ་རྗེའི་སྦྱིན་སྲེག་གི་དཀྱིལ་འཁོར་བྲིས་པ་དང༌། སྔར་ཀྱེ་རྡོ་རྗེའི་སྒོ་ནས་སྐུ་གདུང་རིན་པོ་ཆེར་གནས་ཡིག་གདགས་པ་དང༌།
རྣམ་སྣང་དགེས་པ་རྡོ་རྗེར་བསྐྱེད་པ་སོགས་གྲུབ་ཟིན་པ་ཡིན་ནའང༌། ཀུན་རིག་གི་སྔོན་འགྲོའི་རྡོ་རྗེ་སེམས་དཔའ་བསྐྱེད་པ་དང༌། གནས་ཡིག་གདགས་པ་སོགས་བགྱིས་ཀྱང་མི་འགལ་བར་སེམས་ནས་ཧོར་ཟླ་གསུམ་པ་ཕྱི་མའི་ཚེས་དྲུག་གི་ཉིན།
ཀུན་རིག་གི་རྣལ་འབྱོར་པ་

རྣམས་ཀྱིས་སྐུ་གདུང་རིན་པོ་ཆེ་རྡོ་རྗེ་སེམས་དཔར་བསྐྱེད་པ་དང༌། གནས་ཡིག་གདགས་པ་སོགས་བགྱིས་པ་དང༌། དེ་ནུབ་མཆོད་པའི་བྱེ་བྲག་འགའ་ཞིག་དང་བཅས་ཏེ་སྐུ་གདུང་རིན་པོ་ཆེ་གདུང་ཁང་དུ་སྤྱན་དྲངས་པ་དང༌།
དེའི་ཕྱི་ཉིན་ཚེ་བདུན་གྱི་སྔ་དྲོ་མཁས་དང་གྲུབ་པའི་གཙུག་རྒྱན་ཁང་གསར་མཁན་རིན་པོ་ཆེ་ངག་དབང་བསོད་ནམས་རྒྱལ་མཚན་པ་ཚོགས་ཀྱི་རྡོ་རྗེ་སློབ་དཔོན་ཆེན་པོར་གདན་དྲངས་ཤིང༌། བསྙེན་པ་སོང་བའི་དགེ་སློང་བཅུ་ཕྲག་གཅིག་དང་བཅས་པས་དཔལ་ཀྱེ་རྡོ་རྗེའི་སྒོ་ནས་སྐུ་གདུང་རིན་པོ་ཆེར་ཞུགས་འབུལ་བ་དང༌།
ལུང་རིགས་སྨྲ་བ་སྤྲུལ་སྐུ་ཤེས་རབ་རྒྱ་མཚོས་དབུ་བྱས་པའི་དགེ་སློང་ཁ་ཤས་ཀྱིས་བཅོམ་ལྡན་འདས་ཀུན་ཏུ་རིག་པའི་སྒོ་ནས་སྐུ་གདུང་རིན་པོ་ཆེར་ཞུགས་འབུལ་བའི་ཞབས་ཏོགས་རྒྱུད་སྡེ་ནས་ཇི་ལྟར་གསུངས་པ་བཞིན་དུ་བསྒྲུབས་ཤིང༌།
དེའི་ཚེའང་ཐོག་མར་སྦྱིན་སྲེག་གི་མགོ་ཚུགས་པ་ནས་བཟུང་སྟེ།
དེ་ཉིན་ནམ་མཁའ་ཐམས་ཅད་ཁ་དོག་སྣ་ཚོགས་པའི་སྤྲིན་གྱིས་གང་བ་དང༌། ཁ་དོག་ལྔ་ལྡན་གྱི་འཇའ་རིང་ཐུང་གསུམ་ཙམ་ཤར་བ་དང༌། དགོན་གཤམ་གྱི་གྲོང་པ་རྣམས་ཀྱིས་ཡར་བལྟས་པའི་ཚེ་གདུང་ཁང་གི་སྟེང་དུ་འཇའ་ཁ་དོག་ལྔ་ལྡན་གཉིས་ཟུག་འདུག་ཅེས་གླེང་བ་དང༌།
མེ་ཏོག་གི་དབྱིབས་ལྟ་བུ་ཡོད་པའི་གངས་ཐར་ཐོར་འདྲའང་སྐབས་སྐབས་སུ་བབས་པ་དང༌། ཐོག་མར་ཞུགས་འབུལ་བའི་ཚེ་མེ་རང་འབར་ལྟ་བུའི་ཤིན་ཏུ་འབར་སླ་བ་དང༌།
དེའི་དུས་ཀྱི་དུད་པ་ནི་ཐོག་མར་གདུང་ཁང་གི་སྟེང་དུ་འཁྱིལ་བ་སྙམ་བྱེད་ཅིང༌། དེ་མ་ཐག་ནས་དུད་པ་རྣམས་དགོན་པའི་ཤར་ངོས་ཀྱི་བསྐོར་ལམ་གྱི་སྟེང་གི་ནམ་མཁར་སོང་ཞིང༌།
དེ་ནས་དགོན་པ་ལ་གཡས་སྐོར་ལན་ཅིག་བྱས་ནས། མཐར་ནམ་མཁའི་འཇའ་སྤྲིན་རྣམས་དང་དབྱེར་མེད་དུ་འདྲེས་པའི་ཚུལ་གྱིས་ཡལ་བར་གྱུར་པ་དང༌། མེ་ལྕེ་རྣམས་ཀྱང་ཁ་དོག་དཀར་གསལ་འོད་དང་ལྡན་ཞིང༌།
གཞན་དུ་འཁྱག་འཁྱོག་མེད་པར་རྩེ་མོ་རྣམས་རྩ་ལྗང་གཤིབས་པ་ལྟར་གྱེན་ཁོ་ནར་འབར་བའི་ཡ་མཚན་པ་དང༌།

སྐབས་སྐབས་སུ་བཀྲ་ཤིས་པའི་རི་མོའི་དབྱིབས་ལྟ་བུར་འབར་བ་དང༌། ཁྱད་པར་དྲི་བཟང་པོས་དགོན་པའི་གླིང་ཐམས་ཅད་ལ་ཁྱབ་པས་སྐྱེ་བོ་མཐའ་དག་ངོ་མཚར་བའི་གནས་ལ་བཀོད་པར་གྱུར་ཏོ། །དེ་ཉིན་མཁན་རིན་པོ་ཆེ་ཁྲི་ཐོག་པའི་མདུན་དུ་གསེར་ཟངས་ལས་གྲུབ་པའི་སྟོན་པའི་སྐུ་དང༌།
ཕྱག་ཏིང་དངུལ་ཐག་ཅན། རྒྱ་རོལ་ཆེ་ལེགས་ཆ། ཟངས་བུམ་དངུལ་ཁམ་ཁ་རྒྱན་དང་བཅས་པ། དངུལ་གྱི་ཏིང་ཕོར་བདུན་ཚར། གོས་ཆེན་སེར་པོ་གསེར་ཊམ་ཅན་གྱི་སྐུ་སྟོད།
གོས་ཆེན་གསེར་ཊམ་གྱིས་མཐའ་ལྕགས་བྱས་པའི་སྐུ་གཟན། མགོ་སྣམ་གྱི་ཞབས་ཆགས་འཇའ་ཆེན། ཕྱིང་ཁྲ། ལྗོན་ཇ་འཁོར་དྲུག་གཉིས། འབྲས་དཀར་ལྟང་བཅས་ཕུལ་བ་དང༌། དེ་བྱིངས་ཐམས་ཅད་ལའང་རྣམ་གཞག་དང༌།
ཡོན་འབུལ་ལ་སོགས་པའི་བསྙེན་བཀུར་ཟབ་པར་བགྱིས་སོ། །དེ་ནས་མཆོད་པ་དང་བཅས་ཏེ་ཞག་བདུན་སོང་བའི་མཐར་གདུང་ཁང་ཞལ་ཕྱེ་བ་ན་གདུང་རུས་ནི་ཕལ་ཆེ་བ་ཟླ་བ་ལྟར་དཀར་བ་དང༌།
མཐིང་ཤུན་ལྟར་སྔོ་བའང་རེ་གཉིས་ཙམ་སྣང་ལ། གང་ལྟར་ཡང་གདུང་རུས་ཉུང་ཙམ་ཞིག་ལས་མི་སྣང་བས་ཐམས་ཅད་ཡིད་མི་ཆེས་པ་ལྟ་བུར་བྱུང་པ་ནི། རིང་བསྲེལ་དང་བཅས་པའི་གདུང་ངོ་མཚར་བ་རྣམས་བདག་ཅག་སྐལ་བ་དམན་པ་རྣམས་ཀྱི་བསོད་ནམས་ཀྱིས་མི་འཆུན་པར་མཐོང་ནས་དཔའ་བོ་དང་མཁའ་འགྲོ་མ་རྣམས་ཀྱིས་སྤྱན་དྲངས་པར་གདོན་མི་ཟའོ།
།གང་ལྟར་ཡང་རྒྱུད་སྡེ་རྣམས་ནས་ཇི་ལྟར་བཤད་པ་བཞིན་གྱིས་གདུང་རུས་རྣམས་བཏུས་ཏེ།
དཔལ་ཀྱེ་རྡོ་རྗེའི་སྒོ་ནས་བསྒྲུབས་པའི་བུམ་ཆུ་དང༌། དགེ་སློང་བརྒྱད་ཙམ་གྱི་ཀུན་རིག་གི་སྒོ་ནས་བུམ་པ་ཚུལ་བཞིན་དུ་བསྒྲུབས་པའི་ཆུས་ཡང་དང་ཡང་དུ་སྐུ་ཁྲུས་གསོལ་ཞིང༌།
སླར་གདུང་རུས་ཞིབ་པར་འདུར་ཏེ་རིན་པོ་ཆེའི་ཕྱེ་མ་དང༌། དྲི་ཞིམ་པོས་སྤྲུས་པའི་

འཇིམ་པ་གཙང་མ་དང་ལྷན་ཅིག་ཏུ་བསྲེས་ཏེ། འཇིམ་པ་བྱིན་རླབས་སྔོན་དུ་འགྲོ་བའི་སྒོ་ནས་བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་དང་བཅས་པའི་སྐུ་འདྲ་མང་དུ་སྤར་བཏབ་ཅིང༌། དེ་རྣམས་ལའང་རབ་ཏུ་གནས་པ་བརྒྱ་ཚར་འགྲོ་ངེས་བགྱིས་པ་དང༌།
ཡང་གདུང་ཐལ་རྣམས་ལའང་གདུང་རུས་ཤིན་ཏུ་ཞིབ་པ་ཕྲན་བུ་འདྲེས་སྣང་བས། དེ་དག་ཀྱང་ཤིན་ཏུ་ཞིབ་པར་འདུར་ཏེ། དྲི་ཞིམ་པོའི་ཆུས་སྤྲུས་པའི་འཇིམ་པ་དང་བསྲེས་ཏེ།
འཇིམ་པ་བྱིན་རླབས་སྔོན་དུ་འགྲོ་བའི་སྒོ་ནས། རིགས་ལྔའི་ས་བོན་དང༌། གཙུག་ཏོར་དྲི་མེད་ཀྱི་གཟུངས་དང༌། རྟེན་འབྲེལ་སྙིང་པོ་བཅས་ཀྱི་གཟུངས་གཞུག་དང་ལྡན་པའི་སཱཙྪ་འབུམ་ཐེར་ཅུང་མེད་ཙམ་བཞེངས་ཤིང༌།
དེ་ཐམས་ཅད་ལའང་རབ་ཏུ་གནས་པ་བགྱིས་པ་དང༌། ཁྱད་པར་ལོ་དེའི་ཧོར་ཟླ་དགུ་པའི་ནང་ཕྱི་རྟེན་ཁང་བུ་བརྩེགས་པའི་མཆོད་རྟེན་བཞེངས་པར། ཐོག་མར་ས་ཆོག་མདོར་བསྡུས་དང༌།
ས་བདག་ལྟོ་འཕྱེའི་ཐིག་དང༌། གཏེར་བུམ་འཇུག་པ་སོགས་སྔོན་དུ་འགྲོ་བའི་མཆོད་རྟེན་གྱི་ཕྱགས་ཚད་རྣམས་ངོར་ཆེན་རྡོ་རྗེ་འཆང་ཡབ་སྲས་ཀྱི་བཞེད་པ་ཇི་ལྟ་བ་བཞིན་དུ་བགྱིས་པ་དང༌། དེའི་ནང་དུའང་མཚན་ཉིད་དང་ལྡན་པའི་སྲོག་ཤིང་ལ་ཇི་སྐད་བཤད་པ་ལྟར་གྱི་གཟུངས་འཇུག་པ་དང༌།
འབྲི་བ་སོགས་དང༌། ཁྱད་པར་བླ་མ་བརྒྱུད་པའི་མཚན་འབུམ་ནས་བཟུང༌། ཆོས་སྲུང་ནོར་ལྷ་དང་བཀྲ་ཤིས་ཀྱི་བར་ཐམས་ཅད་གོ་རིམ་མ་འཕྱུགས་པ་གོང་མའི་ཕྱག་ལེན་ཇི་ལྟ་བ་བཞིན་དང༌།
འོག་ཏུ་གནོད་སྦྱིན་འཁོར་ལོ་དང་ནོར་ལྷའི་གཏེར་བུམ་བཅས་དང༌། ཁྱད་པར་སཱཙྪ་རྣམས་ཀྱང་ཡོངས་སུ་རྫོགས་པར་བཞུགས་སུ་གསོལ་ཞིང༌།
དེ་དག་ཀྱང་ས་རྡོ་སྤུངས་པ་ལྟ་བུ་མ་ཡིན་པར་རེ་རེ་ནས་པད་སྤུངས་མཆོད་རྟེན་ཤར་དུ་བསྟན་ཏེ་བསྒྲིགས་པ་དང༌། སྟར་རེ་བསྒྲིགས་ཚར་བའི་རྗེས་སུ་སཱཙྪ་རབ་གནས་མདོར་བསྡུས་

རེའང་བགྱིས་པ་དང༌། དེ་དག་གི་བར་ཐམས་ཅད་ཀྱང་བསང་དང་ཤུགས་ཕྱེ་ཁོ་ནས་བཀང་བ་སོགས་མདོར་ན་ཚུལ་ལྡན་བཞིན་དུ་བཞེངས་པའི་མཆོད་རྟེན་ལ། ལུང་རིག་སྨྲ་བ་སྤྲུལ་སྐུ་ཤེས་རབ་རྒྱ་མཚོ་སོགས་དགེ་སློང་བཅུ་གསུམ་གྱིས་ཚེ་དཔག་ཏུ་མེད་པ་ལ་བརྟེན་པའི་རབ་ཏུ་གནས་པ་བགྱིས་པ་དང༌།
ཡང་ཧོར་ཟླ་གསུམ་པ་ཕྱི་མའི་ཡར་ཚེས་ནས་བཟུང་སྟེ་རྟ་ནག་ལྷ་བྲིས་པ་བོས་ཏེ། གཙུག་ལག་ཁང་དུ་བཤམ་རྒྱུའི་དུས་ཐང་རིན་པོ་ཆེ་ཆེ་ལེགས་ཤིན་ཏུ་སྒྲོས་གཙང་བར་བཞེངས་ཏེ་གོང་གཤམ་ཞལ་ཁེབས་ཐམས་ཅད་ཀྱང་ཕུན་སུམ་ཚོགས་པར་བགྱིས་པ་ལ།
མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་དབུར་བཞུགས་པའི་བདག་ཅག་དགེ་སློང་ཁ་ཤས་དང་བཅས་པས་ཚེ་དཔག་མེད་ལ་བརྟེན་པའི་རབ་ཏུ་གནས་པ་བགྱིས་ཏེ།
ཧོར་ཟླ་ལྔ་པའི་ཚེས་བཅུ་བདུན་གྱི་ཉིན་ཨེ་ཝཾ་པའི་གཙུག་ལག་ཁང་དུ་སྤྱན་དྲངས། དེ་ཉིན་བདག་གིས་གཙུག་ལག་ཁང་དེར་མཆོད་པའི་ཕྲེང་བ་བརྒྱ་ཕྲག་དང་བཅས་ཤིང༌།
དགེ་འདུན་གང་ཡོད་ཀྱིས་བླ་མ་མཆོད་པ་ཚོགས་པ་ལ། དགེ་སློང་རེ་རེ་ལ་ཕྱག་འགྱེད་དངུལ་ཊམ་རེ་དང་བཅས་པའི་བསྙེན་བསྐུར་ཕུན་སུམ་ཚོགས་པ་དང༌། མཁན་རིན་པོ་ཆེ་ཁྲི་ཐོག་པའང་ཚོགས་བསྔོར་གདན་ཞུས་ཀྱི་འབུལ་བ་གང་ཟབ་བཅས་བསྒྲུབས་པ་དང༌།
ཞལ་ཆེམས་སུ་ཡོད་པའི་གནས་བཅུའི་ཞལ་ཐང་དང༌། གཤེད་དམར་དཀྱིལ་ཐང་རྣམས་ཀྱང་ཤིན་ཏུ་སྒྲོས་གཙང་བར་བཞེངས་པ་དང༌། ཡང་ཧོར་ཟླ་ལྔ་པའི་ནང་རྩེ་གདོང་ནས་ཟངས་རྡུང་མཁས་པ་མི་བཞི་བོས་ཏེ།
ནང་རྟེན་འདྲ་སྐུ་རིན་པོ་ཆེ་གསེར་ཟངས་ལས་གྲུབ་པ་སྐུ་དངོས་མདའ་ཚད་ཙམ་ཁྲི་རྒྱབ་དང་བཅས་པ་དང༌། མཛོད་མཁྱེན་རབ་བཟང་པོ་དང་གཉེར་ཤེར་སེང་གཉིས་ནས་རིན་ཆེན་གཉིས་པ་འདེགས་སྲང་བརྒྱད་ཅུ་ལས་གྲུབ་པའི་ལྷ་བབས་མཆོད་རྟེན་མདའ་ཚད་ཙམ་པ་ལ་རིན་པོ་ཆེ་དུ་མའི་ཕྲས་མཛེས་

པར་སྤུད་པ་བཅས་ཀྱང་ཟླ་བ་གསུམ་གྱི་ཁོངས་སུ་ཤིན་ཏུ་སྒྲོས་གཙང་བར་བཞེངས་གྲུབ་པ་ལ། ཡུངས་འབྲུ་ལྟ་བུའི་རིང་བསྲེལ་དང༌། སྐུ་འདྲ་ལི་མ་དང༌། བྱིན་རྟེན་ཁྱད་པར་དུ་འཕགས་པ་འགའ་ཞིག་དང༌། སྲོག་ཤིང་མཚན་ཉིད་དང་ལྡན་པ་དང༌།
བླ་མ་བརྒྱུད་པའི་མཚན་འབུམ་ནས་བཟུང་སྟེ། བཀྲ་ཤིས་ཀྱི་བར་རྒྱུད་སྡེ་བཞི་དང་འབྲེལ་བའི་གཟུངས་བསམ་ལས་འདས་པ་དང༌། སྐུ་གདུང་ཡིད་བཞིན་ནོར་བུའི་ཆ་ཤས་ལས་གྲུབ་པའི་སྐུ་འདྲ་རྣམས་ཀྱིས་ཕྱུར་བུར་བཀང་སྟེ།
ཚུལ་བཞིན་དུ་བསྒྲུབས་པའི་ནོར་ལྷའི་གཏེར་བུམ་དང༌། གནོད་སྦྱིན་འཁོར་ལོས་ཞབས་བསྡམས་པའི་བར་རྗེ་བཙུན་གོང་མའི་ཕྱག་ལེན་ཇི་ལྟ་བ་བཞིན་བགྱིས་པ་ལ།
མཁན་ཆེན་རྡོ་རྗེ་འཆང་རྣལ་འབྱོར་འཇམ་དཔལ་བཟང་པོ་ཚོགས་ཀྱི་རྡོ་རྗེ་སློབ་དཔོན་ཆེན་པོར་ཕེབས་ཏེ་བདག་ཅག་དགེ་སློང་བཅུ་ཕྲག་གཅིག་དང་བཅས་པས་དཔལ་ཀྱེ་རྡོ་རྗེ་ལ་བརྟེན་པའི་རབ་གནས་ཉིན་གང་མ་ཞིག་མཛད་དེ་བྱིན་རླབས་ཀྱི་གཟི་འོད་འབར་བར་མཛད་པ་དང༌།
སླར་ཡང་བདག་ཅག་དགེ་སློང་བཅུ་གསུམ་གྱིས་དཔལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་བཞེངས་ཏེ་སྒྲུབ་མཆོད་དང་འབྲེལ་བར་རབ་གནས་ཤིན་ཏུ་རྒྱས་པ་ཉིན་ལྔ་པ་ཞིག་ཀྱང་བགྱིས་པ་ཡིན་ནོ།
།དེ་དག་གི་ཚེ་བཟོ་བོ་ཐམས་ཅད་ལའང་སྐབས་སྐབས་སུ་སྟོན་མོ་དང༌། རྒྱུན་གྱི་བཟའ་བཏུང་སོགས་ཤིན་ཏུ་ཟབ་པ་དང༌། ཡོན་དང་གནང་སྦྱིན་ལ་སོགས་པས་ཤིན་ཏུ་ཡིད་ཚིམ་པར་བྱས་སོ།
དེ་དག་གི་སྐབས་སུའང་གེགས་ཀྱི་རྣམ་པ་ཅུང་ཟད་ཙམ་ཡང་མེད་ཅིང༌། མཐུན་རྐྱེན་རྣམས་ཀྱང་འབད་རྩོལ་མེད་པར་རང་ཤུགས་ཀྱིས་འགྲིགས་པ་སོགས་མདོར་ན་ཚོགས་ཆུང་དུས་བདེ་བླག་ཏུ་གྲུབ་པའང་རྗེ་ཉིད་ཀྱི་ཐུགས་རྗེ་ཁོ་ནས་ཡིན་པར་གདོན་མི་ཟའོ།
།གཞན་ཡང་ལྡན་མ་མཚམས་པ་དཔལ་ལྡན་དོན་གྲུབ་པར་ཟླ་བ་དྲུག་གི་མཚམས་བརྒྱགས་ཕུལ་ཏེ། སྔར་ཞལ་ཆེམས་སུ་སྩལ་བའི་འཁོར་

ལོ་བདེ་མཆོག་ལཱུ་ཧི་པའི་བསྙེན་ཚད་མཐར་ཕྱིན་པར་བགྱིས་པ་དང༌། ཡང་གཟུགས་སྐུའི་བཀོད་པ་ཆོས་དབྱིངས་སུ་བསྡུས་པའི་ཚུལ་བསྟན་པ་ནས་བཟུང་དེང་སང་གི་བར་ཕལ་ཆེ་བར་ཟླ་རེ་བཞིན་དུས་ཆེན་དང་བསྟུན་ཏེ་དགེ་སློང་ཁ་ཤེས་ཀྱིས་བླ་མ་མཆོད་པ་མ་ཆག་པ་དང༌།
ཆུ་ཕག་ཧོར་ཟླ་གསུམ་པར་ལོ་དུས་ཀྱི་དུས་ཆེན་དང་བསྟུན་ཏེ་བདག་ཅག་དགེ་སློང་བཅུས་དཔལ་ཀུན་ཏུ་རིག་པའི་རྡུལ་ཚོན་གྱི་དཀྱིལ་འཁོར་བཞེངས་ཏེ་སྒྲུབ་ཅིང་མཆོད་པ་དང༌།
བདག་ཉིད་འཇུག་ཅིང་དབང་བླང་བ་དང་བཅས་ཉིན་ལྔ་པ་ཞིག་བགྱིས་པ་དང༌། ཁྱད་པར་ཟླ་དེའི་ཚེས་བཅུ་བདུན་གྱི་ཉིན་དགེ་སློང་ཉུང་བསྡུས་ཀྱི་སེར་སྦྲེང་དང་བཅས་ཏེ་འདྲ་སྐུ་རིན་པོ་ཆེ་ལམ་འབྲས་ལྷ་ཁང་དུ་གདན་དྲངས་ཏེ་གོས་ཆེན་གྱི་སྐུ་བེར་ལ་སོགས་པའི་ན་བཟས་བཀླུབས་ཏེ་བཞུགས་སུ་གསོལ་ཞིང༌།
དེའི་སྐུ་མདུན་དུ་རིན་ཆེན་གཉིས་པ་འདེགས་སྲང་བདུན་དང་ཞོ་བདུན་ལས་གྲུབ་པའི་ཕུད་ཀོང༌།
དངུལ་སྲང་བདུན་དང་ཞོ་བཞི་ལས་གྲུབ་པའི་སྤྱི་བླུགས། དངུལ་སྲུང་བཅུ་བཞི་ལས་གྲུབ་པའི་ཀར་འཛིན་གྱི་སྟེང་ཞལ་ཀར་ཡུ་རིང་ཟས་སྣས་བཀང་བ། དངུལ་སྲང་དགུ་དང་ཞོ་དོ་ལས་གྲུབ་པའི་བཟེད་ཞལ།
རྡོ་དྲིལ་གསེར་མགོ་ཅན། ཌ་མ་རུ་དངུལ་དཀྲིས་ཅན། ཕྱག་ཏིང་དངུལ་ཐག་ཅན། དངུལ་ལས་གྲུབ་པའི་ནང་མཆོད་ཀ་པཱ་ལ། དངུལ་སྲང་ཉེར་གཅིག་ལས་གྲུབ་པའི་བུམ་པ་ཆ་ལ་ཁ་རྒྱན་བུམ་གོས་དང་བཅས་པ།
དངུལ་སྲང་དྲུག་དང་ཞོ་བརྒྱད་ལས་གྲུབ་པའི་འབྲུ་སྤར་རྣམས་ཀྱང་སྦྱོར་འཇགས་ཞུས་པ་དང༌། དེ་ཉིན་ནས་བཟུང་ཉིན་གསུམ་ལ་རྣམ་ལྔ་བརྒྱ་མཆོད་དང་བཅས་ཏེ་དགེ་སློང་བཅུས་བླ་མ་མཆོད་པ་བགྱིས་པར་བསྙེན་བཀུར་ཕུན་སུམ་ཚོགས་པ་བསྒྲུབས་པ་དང༌།
ཡང་ཚེས་བཅུ་བདུན་གྱི་ཉིན་ཨེ་ཝཾ་པའི་གཙུག་ལག་ཁང་དུ་དགེ་འདུན་གང་ཡོད་ཀྱི་བླ་མ་མཆོད་པ་ཚོགས་པར་བརྒྱ་མཆོད་དང༌། མང་ཇ་དང་གྲལ་འགྱེད་ལ་

སོགས་པའི་བསྙེན་བཀུར་ཤིན་ཏུ་བཟང་བར་བགྱིས་པ་ཡིན་ནོ། །གཞན་ཕྱོགས་ཐ་དད་ནས་ཀྱང་མགོན་པོ་གང་གི་ཐུགས་སྲས་རྣམས་ཀྱིས་ཐུགས་ཀྱི་དགོངས་པ་ཡོངས་སུ་རྫོགས་པའི་སླད་དུ་རྣམ་པར་དཀར་བའི་སྒོ་འཕར་ཡངས་པོར་ཕྱེས་པའི་ཚུལ་རྣམས་ནི་རེ་རེ་ནས་སྨོས་ཀྱིས་མི་ལང་ངོ༌།
།མདོར་ན་བཀའ་དྲིན་གྱི་ཆ་ཤས་ཕྲ་མོ་ཙམ་ཡང་འདི་ནས་བྱང་ཆུབ་བར་དུ་གཞལ་དཀའ་བའི་བདག་ཅག་གི་དཔལ་ལྡན་བླ་མ་དམ་པ་ཡོན་ཏན་རིན་པོ་ཆེའི་ཕུང་པོར་གྱུར་པ་འདིའི་ཕྱོགས་སུ་བདག་ཅག་རྣམས་ཀྱིས་ལུས་ལོངས་སྤྱོད་དུས་གསུམ་དུ་བསགས་པའི་དགེ་བའི་རྩ་བ་དང་བཅས་པ་ཐམས་ཅད་བསྐལ་པའམ་བསྐལ་པ་ལས་ལྷག་པར་ཉིན་རེ་བཞིན་འབུམ་ཕྲག་དུ་མར་བཏང་ཡང་ཆུང་བའི་སྐྱོན་ཁོ་ན་ལས་མ་མཆིས་མོད།
རེ་ཞིག་བདག་ཅག་རྣམས་ཀྱི་ནུས་པ་ནི་དེ་ཙམ་དུ་ཟད་དོ། །དེ་ལྟར་བདག་ཅག་གི་དཔལ་ལྡན་བླ་མ་དམ་པ་འདི་ནི་དོན་དམ་པར་བསྐལ་པ་དཔག་ཏུ་མེད་པའི་སྔོན་རོལ་ནས་སྐྱེ་འཆིའི་སྤྲོས་པ་ཐམས་ཅད་ཡོངས་སུ་སྤངས་ཀྱང༌།
ཀུན་རྫོབ་ཏུ་བདག་ལྟ་བུའི་གདུལ་བྱ་རྟག་འཛིན་ཅན་རྣམས་འདུལ་བའི་སླད་དུ། གཟུགས་སྐུའི་བཀོད་པ་ཆོས་དབྱིངས་སུ་བསྡུས་པའི་ཚུལ་བསྟན་པར་གྱུར་མོད།
འོན་ཀྱང་འཁོར་བ་ཇི་སྲིད་གནས་པ་དེ་སྲིད་དུ་སྤྲུལ་པ་སྣ་ཚོགས་པའི་སྒོ་ནས་སེམས་ཅན་གྱི་དོན་རྒྱུན་ཆད་མེད་པར་འབད་མེད་ལྷུན་གྲུབ་ཀྱི་ཚུལ་དུ་མཛད་པ་ཡིན་ཏེ། སྤྱོད་འཇུག་ལས།
ཡིད་བཞིན་ནོར་བུ་དཔག་བསམ་ཤིང༌། །ཇི་ལྟར་རེ་བ་ཡོངས་སྐོང་བ། །དེ་བཞིན་གདུལ་བྱར་སྨོན་ལམ་གྱི། །དབང་གིས་རྒྱལ་བའི་སྐུར་སྣང་ངོ༌། །ཞེས་དང༌། རྡོ་རྗེ་གུར་ལས། གདུལ་བའི་འཇིག་རྟེན་མཐོང་ནས་ནི།
།འདི་ཡི་གཟུགས་ནི་དུ་མར་བྱེད། །སངས་རྒྱས་སེམས་ཅན་སྐྱབས་བཞེད་པས། །སངས་རྒྱས་གར་ནི་རོལ་པར་མཛད། །ཅེས་གསུངས་པ་ལྟར་རོ། །ཉིན་བྱེད་ནུབ་རིར་ཉེ་བ་ན། །གྲིབ་མའི་ཚོགས་རྣམས་འོང་བ་བཞིན།
།མགོན་ཁྱོད་ཞིང་གཞན་གཤེགས་བཞེད་ཚེ། །ལྟས་རྣམས་

བོས་པ་བཞིན་དུ་ལྷགས། །ཀྱེ་མ་སྲིད་པའི་ཕུན་ཚོགས་ཀུན། །མགོན་ཁྱོད་ཐུགས་རྗེ་ལས་བྱུང་ན། །དེ་ཉིད་ཞི་བར་མངོན་ཕྱོགས་ཚེ། །མི་དགེའི་མཚན་མ་ཅིས་མི་འབྱུང༌། །གཟོད་ནས་བདུད་བཞི་བཅོམ་པའི་ཚུལ།
།སླར་ཡང་གསལ་བར་སྟོན་པའི་སླད། །རེ་ཞིག་སྐུ་ཚེ་བྱིན་བརླབས་པས། །འཆི་བདག་བདུད་ཀྱང་ཕམ་པར་བྱས། །འོན་ཀྱང་གདུལ་བྱའི་ཆུ་གཏེར་ནི། །རིན་ཆེན་གླིང་དུ་བསྒྱུར་ཟིན་པས། །གཞན་པའི་གདུལ་བྱ་ལ་བརྩེ་བའི།
།གཟིགས་པ་དུས་ལས་ཡོལ་མ་གྱུར། །དེ་ཚེ་ཡེ་ཤེས་སེམས་དཔའ་ཉིད། །མངོན་སུམ་བཞུགས་པའི་རྟེན་རྣམས་ཀྱང༌། །སྐྱོ་བའི་ངལ་བ་རབ་འཛིན་ན། །ཐ་མལ་གཞན་རྣམས་སྨོས་མི་དགོས། །དེ་ནས་སྡུག་བསྔལ་དུ་མའི་གཏེར།
།འགྲོ་འདིའི་བདེན་འཛིན་གཞོམ་པའི་སླད། །རྡོ་རྗེའི་སྐུ་ཡང་མི་རྟག་པའི། །དུས་ངན་མུན་པ་དེ་འདྲ་ཤར། །ཀྱེ་མ་སྡོམ་གསུམ་རྩ་བ་བརྟན། །བྱམས་བརྩེའི་ཡལ་ག་རབ་བརྐྱངས་ནས། །ཕན་བདེའི་འབྲས་བུ་ཀུན་སྩོལ་བའི།
།དཔག་བསམ་ཤིང་དེ་གང་དུ་སོང༌། །ཀྱི་ཧུད་དམ་ཆོས་གཟི་འོད་ཀྱིས། །འཁོར་བའི་ཆུ་གཏེར་སྐེམས་བྱེད་ཅིང༌། །ཐར་པའི་ལམ་བཟང་གསལ་མཛད་པའི། །སྨྲ་བའི་ཉི་མ་གང་དུ་བཞུད།
།ཀྱེ་མ་མ་ལ་འདི་ལྟ་བུ། །མངོན་སུམ་མིག་གིས་མ་མཐོང་བར། །འཆི་བའི་གོ་སྐབས་མ་རྙེད་པའི། །བདག་ཅག་ལས་ངན་ཅི་ཞིག་བསགས། །ལྟས་དང་ངོ་མཚར་མཐའ་ཡས་པས། །ས་གཞི་ནམ་མཁའ་ཀུན་བཀང་ཡང༌། །བདག་ཅག་ཁྱོད་དང་བྲལ་བ་ཡི།
།སྙིང་ལ་མི་བཟོད་དུག་ཏུ་བྱས། །གཟོད་ནས་སེམས་ཅན་ཐམས་ཅད་ལ། །ཕན་པ་སྒྲུབ་པར་ཞལ་འཆེས་ན། །བདག་ཅག་མགོན་གྱིས་ཕོངས་པ་ཡི། །ཁུར་འདི་ཁྱོད་ཀྱིས་བཟོད་ལགས་སམ། །འོན་ཀྱང་སྙིང་ནས་གསོལ་བཏབ་ན།
།མགོན་ཁྱོད་ཐུགས་རྗེ་བྱིན་རླབས་ལ། །གཞར་ཡང་ཉེ་རིང་མེད་པ་འདིས། །སེམས་ལ་ངལ་བསོ་ཅུང་ཟད་ཐོབ། །འདི་ལྟའི་གནས་སྐབས་མཐོང་གྱུར་ཀྱང༌། །ད་དུང་རྟག་འཛིན་མ་ཞིག་པའི།
།བདག་འདྲའི་

མི་གཟུགས་དུད་འགྲོ་རྣམས། །སྲིད་པའི་མཚོ་ལས་བསྒྲལ་དུ་གསོལ། །སྲིད་གསུམ་མཆོད་པའི་ཞིང་མཆོག་ཏུ། །བཞག་པའི་སྐུ་གདུང་རིན་པོ་ཆེར། །རྒྱུད་ནས་ཇི་སྐད་གསུངས་པ་ལྟར། །སྲི་ཞུའི་བྱ་བ་རྫོགས་པར་བསྒྲུབས།
།ཁྱད་པར་བླ་མ་ཡི་དམ་གཉིས། །དབྱེར་མེད་གཅིག་ཏུ་བསྐྱེད་བྱས་ནས། །སྒྲུབ་ཅིང་མཆོད་པ་ལ་སོགས་པའི། །བསོད་ནམས་སྒོ་འཕར་ཅི་ཡང་ཕྱེས། །དབུས་གཙང་དག་པའི་མཁར་ཤར་བའི། །བླ་མ་ལྷ་དང་དགེ་འདུན་ལ།
།རྙེད་དང་བཀུར་སྟི་སྟོབ་པ་སོགས། །བསོད་ནམས་ཇི་ལྟར་ནུས་བཞིན་བསགས། །དད་པའི་ཆུ་ཡིས་སྙིང་བརླན་པའི། །སྐལ་བཟང་བསོད་ནམས་ཞིང་མཆོག་ཏུ། །ཆོས་སྐུའི་རྟེན་དང་གཟུགས་ཀྱི་སྐུ།
།བྲིས་དང་འབུར་དུ་བཅས་པ་བཞེངས། །དེ་སོགས་རྗེས་ཀྱི་བྱ་བ་ཀུན། །འབད་མེད་ལྷུན་གྱིས་གྲུབ་པ་དང༌། །ངོ་མཚར་ལྟས་ཀྱང་མང་སྣང་བས། །མགོན་དེས་རྗེས་སུ་བཟུང་སྙམ་བྱེད། །དཀར་པོའི་ལས་ཀྱིས་དབུལ་བ་ཡི།
།བདག་ཅག་ངན་འགྲོར་ལྷུང་དོགས་ནས། །བསོད་ནམས་ཅུང་ཞིག་གསོག་པའི་སླད། །འདི་འདྲའི་གནས་སྐབས་བསྟན་ནམ་སྙམ། །ཇི་སྲིད་འཁོར་བ་མ་སྟོངས་པར། །དེ་སྲིད་གང་འདུལ་སྐུར་བསྟན་ནས། །འགྲོ་བའི་རེ་འདོད་སྐོང་བ་ནི།
།ཡིད་བཞིན་ནོར་བུས་མཚོན་མ་ཡིན། །ངན་སོང་ལྟ་བུར་མགོན་མེད་པའི། །བདག་ཅག་གདུང་བ་སེལ་བའི་སླད། །སྤྲུལ་པའི་ཉིན་བྱེད་མྱུར་ཤར་ཏེ། །ཕན་བདེའི་པདྨོ་རྒྱས་པར་གསོལ།
།བདག་ཀྱང་བྱང་ཆུབ་མ་ཐོབ་པར། །ཁྱོད་ལས་སྐྱབས་གཞན་ཡོད་མིན་པས། །དེ་ཕྱིར་ཐུགས་རྗེའི་ལྕགས་ཀྱུ་ཡིས། །འབྲལ་མེད་རྗེས་སུ་གཟུང་དུ་གསོལ། །དེ་ལྟར་ཛམྦུའི་རྐང་འཐུང་གིས་ཉེ་བར་མཚན་པའི་ལྗོངས་འདིར།
འགྲོ་བ་རྣམས་ཀྱི་མ་རིག་པའི་མུན་པ་མཐའ་དག་སེལ་བ་དང༌། ལུང་དང་རྟོགས་པའི་འདབ་སྟོང་རྣམ་པར་རྒྱས་པའི་སླད་དུ་བསམ་བཞིན་དུ་སྐུའི་སྐྱེ་བ་བཞེས་པ་འདྲེན་མཆོག་

སྨྲ་བའི་ཉི་མ་མཚན་བརྗོད་པར་དཀའ་བ་དོན་གྱི་སླད་དུ་མཚན་ནས་སྨོས་ན་མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྣམ་པར་ཐར་པ་སོ་སྐྱེའི་བློའི་སྤྱོད་ཡུལ་དུ་གྱུར་པ་རྣམས་རེ་ཞིག་བཀོད་ཟིན་ཏོ།
།སླར་སྨྲས་པ། མཁས་པས་མཁས་པའི་བདུད་རྩིའི་ཟེར་གྱིས་ལུང་རྟོགས་ཆུ་གཏེར་འཕེལ་བགྱིད་ཅིང༌། །གྲུབ་པས་གྲུབ་པའི་གཙུག་ན་རབ་འཛེགས་མཆོག་ཐུན་དངོས་གྲུབ་སྦྱིན་མཁས་པ།
།དྲན་པས་དྲན་པ་ཙམ་གྱི་མོད་ལ་སྲིད་ཞིའི་མུན་པ་ཀུན་སེལ་བ། །བླ་མའི་བླ་མ་ཐམས་ཅད་གཟིགས་དེར་སླར་ཡང་གུས་པས་ཕྱག་བགྱིའོ། །གང་དེའི་གསང་གསུམ་མེ་ལོང་གཅིག་ཉིད་དུ།
།སྲས་བཅས་རྒྱལ་ཀུན་ཚུད་པའི་ངོ་མཚར་གཏམ། །མཐའ་དག་བརྗོད་ལ་འཇམ་དཔལ་དཔའ་བོ་ཡིས། །དབྱངས་ཅན་གྲོགས་སུ་སྦྲན་ཡང་ཟད་པ་མེད། །འོན་ཀྱང་དངོས་གྲུབ་རྩ་བ་བླ་མ་རུ། །ཤེས་པའི་བློ་ཡིས་ཆ་ཙམ་བསྙད་པ་འདིས།
།མཛུབ་མོས་ནམ་མཁའ་བསྟན་པ་ཇི་བཞིན་དུ། །ཡོན་ཏན་བསམ་མི་ཁྱབ་ཙམ་རྟོགས་པར་བྱེད། །གྲོགས་དག་ལས་ཉོན་རབ་རིབ་ཆེར་རྒྱས་པའི། །མུན་པའི་ཁང་བུ་དག་ལས་ཕྱིར་ཐོན་ཏེ།
།རྣམ་པར་ཐར་པ་འདི་ལ་ལྟོས་ཤིག་དང༌། །སྲིད་པས་བྱས་པའི་འཇིགས་པ་འཇིལ་བར་བྱེད། །འདིར་འབད་དགེ་བ་ཉིན་མོར་བྱེད་པའི་གཟིས། །འགྲོ་བའི་ལས་ཉོན་མུན་པ་ཀུན་བསལ་ཏེ། །ཡང་དག་སྣང་བ་དམ་པས་འཇིག་རྟེན་ན།
།ཕན་བདེའི་དགའ་སྟོན་ཅི་ཡང་འཇོ་བར་ཤོག །དཔལ་ལྡན་བླ་མ་དམ་པ་གསུམ་གྱི་རྟོགས་པ་བརྗོད་པ་ངོ་མཚར་མེ་ཏོག་གཡོ་བའི་འཁྲི་ཤིང་བྱིན་རླབས་འདོད་དགུའི་འབྱུང་གནས་ལས། མཁན་ཆེན་རྡོ་རྗེ་འཆང་བྱམས་པ་ཀུན་དགའ་བསྟན་འཛིན་བཀྲ་ཤིས་གྲགས་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་རྟོགས་པ་བརྗོད་པའི་ཡལ་འདབ་སྟེ་གཉིས་པའོ།།
།།

